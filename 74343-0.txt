TAESTELON TUOKSINASTA

Kirj.

Hilja Liinamaa [Hilja Pärssinen]





Helsingissä,
Työväen Sanomalehti Oy,
1907.




SISÄLTÖ:

TAISTELON TUOKSINASTA.

I. SORRETTUJEN RIVEISTÄ.

Alkusana.
Kurjuudesta vapauteen.
Kuokkamies.
Kirvesmies.
Vaivais-Antero.
Köyhä poika.
Kurjuus kukkurallaan.
Tehtaantytön laulu.
Köyhä tyttö.
Eräälle palvelijattarelle.
Ompelijatyttö.
Kuolinkellot.
Kaunis, köyhä tyttönen.
Apurinainen.
Luutamummo.
Orjan sunnuntai.
Hyljätty.
Kaatunut hevonen.
Kurja yhteiskunta.
Työ.
Sinne tieni käy.

II. MIETTEITÄ.

Giordano Bruno.
Juhana Hussin muisto.
Niin aina.
Naiselle.
Naisesta.
Voi te rikkaat.
Työmiehille.
Vastaa köyhälistö.
Te uusi järjestelmä luokaa.
Kavahda.
Vasta silloin.
Muinaisuutta tutkiessa.
Kuolematon.
Ivaa.

III. AJAN KUVIA.

Ajan laulu.
Työn laulu.
Pimeys kattaa.
Kansan tuomio.
Runebergin muistolle.
Syys-oraalle.
Myrskyssä.
Kevätpuroille.
Lakkopäivinä.
Kevään koittaessa.
Kevät-ääniä.
Arpa lankeaa.
Kansaneduskunnan kokoontuessa.

IV. ELÄMÄN MYRSKYISSÄ.

Ihmismeri.
Myrskyssä kulkija.
Taistelija.
Ihanteet.
Ei itkeä.
Synnyinseutuun kulkeva.
Tervehdys Merikoskelle.
Pois riutumus.
Hyvästiksi.
Te menkää.
Kankaan honka.
Kuusten siimeksessä.
Iltainen sävel.
Päivänpaisteelle.
Mun täytyy.
Kohtalo.

V. NUORILLE TOVEREILLE.

Valitse.
Uuden ajan airueille.
Kirjoita kilpees.
Kapinoitsijoille.
Nuorison keskellä.
Elämän taisteloon.
Raatajanuorisolle.
Pois hylkää malja.

VI. JUHLARUNOJA.

Kuopion Työväentalon vihkiäisiin.
Kuopion kauppa-apul.yhd. 10-vuotisjuhl.
Juhlaruno Mikkelin työv.yhd. 15-vuotisiuhl.
Juhlaruno H:gin pit. Suomelan kansakoulun 10-vuotisjuhlaan.
Juhlaruno Loikkalan työv. talon vihkiäisiin.
Runo Viipurin Kylvettäjäin a.-o:n ensim. iltamassa.
Runo Ompelijatarten edustajakokoukseen Viipurissa.





TAISTELON TUOKSINASTA.


    Soi 'Internatsionaale
    ja rivit tulvehti.
    Lumoten punalippu
    korkeella hulmusi.

    Ja Internatsionaaleen
    yhtyivät miljoonat.
    Kajahti taistotorvet,
    sydämet hehkuivat.

    Mä mukaan riensin. — Illoin
    kun taukos tuoksina
    runoksi aatos puhkes.
    Mä kuulin sointuja.

    Soi Internatsionaale
    ja vyörii ihmisvuo
    päin valonmerta laajaa. —
    On kaunis kulku tuo.





SORRETTUJEN RIVEISTÄ




ALKUSANA.


    Mykkänäkö nähdä joukon
    repaleisen, ryysyisen? —
    Täyttää parku joka loukon,
    kuuronako ohi sen? —

    Niin on tehty. Astinlauta
    alaluokka oli ain.
    Turhaan kaikui huuto: auta!
    Köyhäin hätä kasvoi vain. —

    Yhä mykät, kuurot kulkee,
    toinen toisen talloaa,
    sydämensä ukset sulkee,
    suden lailla ahnastaa.

    Kuka astuu aatteen työhön,
    liput ilmaan tempaisee?
    — Kuka? — Milloin sieluin yöhön
    lemmen päivä valkenee?




KURJUUDESTA VAPAUTEEN.


    Talviyöhyt kuutamoinen
    kattaa köyhäin kaupungin.
    Kaikki uupuneet jo ompi
    unettaren helmoihin.

    Kujiltakin vaiennut on
    juomarien temmellys.
    Yli seudun kurjan kulkee
    öinen, raskas henkäys.

    Kaikki surun, huolten lyömät
    unen unhoitusta saa.
    Mielet katkeroitunehet
    lauhoiksi taas laukeaa. —

    »Uni suoos virkistystä,
    tuskat tuimat vaimenna,
    että nousis uusin voimin
    kansa murheen murjoma.

    Uusin voimin, uusin mielin
    jospa nousis kansa tuo,
    jospa yhtehen se liittyis
    ihanteiden lipun luo.»

    Talviyöhön kuutamoiseen
    huokauksen huudan tään.
    Ihmisäänen heikko kaiku
    kantaneeko minnekkään.




KUOKKAMIES.


    Seisoo tuolla turpeellaan
    kuokkamiesi, vakaa, vankka.
    Komeroinen korpi sankka
    yksin katsoo poikoaan.

    Rypyss' otsin, vaiti ain'
    heiluttaa hän siellä kuokkaa.
    Kivet raivaa, turpeet muokkaa
    hiljaa eespäin hievahtain.

    Katso kuinka pingoittaa
    hänen täytyy jäntereitään. —
    Raskain mielin säveleitään
    korpikin tuo huokajaa.

    Yhä seisoo turpeellaan
    hiki-otsin, synkin aattein,
    repalaisin ryysyvaattein
    korven uljas urho vaan.

    Kova leivänkannikka
    särpimeksi suolakalaa,
    piimää painamahan palaa. —
    Nähdä tääll' ei herkkuja.

    Huolta siihen lisäksi
    kahdeksan kun pientä suuta
    leipää aamuin, illoin huutaa.
    — Kuulkaa, korpi huokaapi. —

    Korpi huokaa raskaasti,
    komeroiss' on hohto tumma,
    miehen rintaa tuska kumma
    pusertaapi, vaivaapi.

    Mutta kerran hervahtaa
    jännervoimat sankarilta.
    Saapuu elonpäivän ilta,
    tuoni tuskat lopettaa.




KIRVESMIES.


    Mun kirveeni iskee, kalkkaa
    ain' aamusta iltahan.
    Työ raskas. Pien' on palkka.
    Elo huolta on ainian.

    Ja vaimo ja lapsia kuusi
    ne kotona värjöttää,
    kun alkaa kuukaus' uusi
    eikä vuokrahan penniä jää.

    Ja kenkiä, ryysyjä hiukan
    ne pienoset tarvitsee. —
    Me taitamme leivän niukan
    ja vaimoni rukoilee.

    Mä nään hänen hiljaisna illoin
    ja hellänä aamuisin
    olen säälistä sortua silloin,
    kun puutteess' on armahin.

    Mutt' päivällä kirvesrautaa
    taas heilutan ennellään,
    ja mieleni mustaa hautaa
    yhä jään minä miettimään.




VAIVAIS-ANTERO.


    Minne kulkueen on tie?
    Rattahat on ränstyneet,
    niillä kirstu koruton,
    vetäjänä laiha hepo.
   — Ruumissaattue se lie,
    jotain oottaa haudan lepo.
    Kukahan nyt kuollut on?

    — Vanha Vaivais-Antero
    siin' on viime matkallaan.
    Hänkin oli aikanaan
    oivallinen ojanluoja.
    Vanhoillansa väsyi jo,
    kunnes sitten vaivastalo
    vanhuksen ol' viime suoja.

    Vanhus kuoli. Viimeinen
    tää on matka. Seppeleet
    pois on, saattoväki myöskin.
    Katson hiljaa aatellen:
    »Unhotettuna sä meet;
    samoin suorit elos' työskin».




KÖYHÄ POIKA.


    He mittavat katsehin herjaavin
    mua kiireestä kantapäähän.
    Puku miehen mittako onkin vaan,
    sydän alle sen piilohon jäähän?

    Jos nuttu on kehno, ja köyhä mä oon
    pien' palkkani, syyssä en liene.
    Ei vikani, ett'ei ahkeruus
    mua kultahan, arvohon viene.

    En lasna ma koulua saanutkaan,
    emo niukan kannikan taittoi,
    ja vuotta kun kymmenen täytin, niin
    isä vierahan työhön laittoi.

    Mä sitten nousin suuremmaks'
    ja mun voimani kasvoi, karttui.
    Heräs' itsetietoni hiljalleen,
    elonkatsomus mulle varttui.

    Työn pilkatun arvon kokea sain,
    sen palkkana nälkä ja orjuus.
    Työmiestä he katsovat halveksuin.
    — Kenen syy on köyhän kurjuus?

    Moni veljeni, murtama murheiden
    viel' viinojen virtaan hukkuu.
    Oi kuinka ne raatajat meidän maan
    yhä orjuus-untansa nukkuu!

    Kun näitä mä mietin, rinnassa
    tuli polttaa ja vereni kiehuu.
    — Mutt' sitten tuskaani helpoittaa
    näky lipun, mi ylläni liehuu.

    Punalippu se hulmuva, kaunoinen —
    Tuhatpäinen joukko sen kaartaa.
    Sininauhan valtava armeija
    kera toisten lippua saartaa.

    Ja mä joukkohon tuohon kiiruhdan,
    mihin pystyn, saanen mä näyttää.
    Mies enhän joukossa kehnoin lie,
    mi on vaatimus, tahdon sen täyttää.

    Ja luokkani sorretun, häväistyn,
    kera veljien, arvohon viemme
    ja kurjuudestapa vapauteen
    käy tuskien kautta tiemme.

    Ja raittius onpihan vapauden
    tuki, turva ja liittolainen.
    Mutt' veljeystyöstäpä nousee vain
    uus' aika se armahainen.

    Olen työmies, nuttuni kehno on vain,
    Sitä en toki häveten kanna.
    En pelkää katsetta herjaajain,
    en köyhää pilkata anna.

    Puku kehno jos lie, ei miestä se tee,
    sydän arvon on vaakalauta.
    Mit' on pintakiilto? Se ihmistä
    ei sankar-elohon auta.




KURJUUS KUKKURALLAAN.


    Tuolla laitapuolla kaupungin
    ryhmissä sä näet heitä.
    Päivä paistaa olutpulloihin. —
    Ei he juominkiaan peitä.

    Juopuneena miehet teutaroi,
    lapset ilkamoipi tälle.
    Humaltunut nainen tuossa, oi,
    antaa rintaa itkevälle.

    Rikos, kurjuus siell' on valtias. —
    Pelastusta pian tuokaa!
    Yhteiskunta uusi, onnekas,
    ystävät, oi joutuin luokaa!




TEHTAANTYTÖN LAULU.


    Sinä nouset mun henkeni koito,
    oi hetkenä huolen ja työn
    ja uneksit lentoa loitos
    pois vallasta erheen ja yön.

    Sinä kuvailet kultamaita,
    kun luonasi nälkää on.
    Vaikk' kohtalo sulle on saita,
    on hehkusi murtumaton.

    Kun aamua seuraa ilta,
    ja rattahat raksaten käy,
    niin kasvaa haaveitten silta,
    ei kaiholle rajoja näy.

    Sä kaihoja kauniita kannat,
    pöly vaikka se kasvoja lyö.
    Sä soutelet laivojen rannat,
    kun raajoja runtelee työ.

    Tuo ratasten rakseko tumma
    sai kaihoni syntymään?
    En tiedä, mut mieli kumma
    se mulla on yhtenään.




KÖYHÄ TYTTÖ.


    Katukulmassa mä hänet sivuutin,
    hän arkana tietään hiipi.
    Niin ohuet häll' oli vaatteetkin,
    hyy kalsea ruumista riipi.
    Oli kasvot huolista kelmenneet,
    ja silmissä välkkyi veet.

    Hän ryki ja vaikeesti hengitti.
    Oi kuinka se koskea mahtoi!
    Mun rintani itkusta värisi
    ja syleillä siskoa tahtoi.
    — Hänet illan hämyhyn peittyvän näin
    ja miettien yksin jäin.

    Liekö tytöllä tuttua, ystävää
    ja työtäkö, leipää laisin?
    Tuhat turmaa tyttöä piirittää,
    hän niihin jo hukkua taisi.
    Pahat kielet kyllä sen kertoaa,
    kun onneton horjahtaa. —

    Taas kadulla tyttösen sivuutin,
    nyt loisti sen silmissä uhkaa.
    Minä synkkään sieluhun tuijotin, —
    näin raunioita ja tuhkaa.
    — Ja oli kun poveeni pistänyt ois,
    kun astelin tietäni pois.




ERÄÄLLE PALVELIJATTARELLE.


    Mä katselen reipasta ryhtiäs,
    kun liikut taitavin tavoin,
    työs kelpo kunnolla askaroit,
    ja kirkas on katsehes avoin.

    Olet oikeuksias' vaatinut,
    et tyydy orjien tapaan.
    Työpäivän tahdot määrätyn,
    ajan itseäs varten vapaan.

    Ja luokka-aseman kuilusta
    pääs' vapaiden rinnalle nostat.
    Ja tahtosi rautatarmolla
    oman onnesi täällä ostat.

    Et tyydy elämän tyhjyyteen
    vaan aattehen kultia voitat,
    ja missä siskon sortuvan näät
    sinä nostaa ja auttaa koitat.

    Käy tietäs, vaikkapa tyhmyrit
    sun herjaisi pyrinnöitäs —
    sadat siskot kohta sun jälkiäs
    ne seuraa ja jatkavat töitäs.




OMPELIJATYTTÖ.


    Mä näin sinut keskellä nuorison,
    sulon vartalos, katsehes kainon.
    Mä tuumin, kuinkahan kärsinetkään
    alla ankaran luokkapainon.

    Minä puhelin illan kanssasi sun,
    minuun luotit ja näyttelit runos',
    ne joit' olit iltasin kirjoittanut. —
    Niihin koottu ol' surujen punos!

    Oli pettyneitä sun toivehes',
    ihanteitasi elämä raastoi!
    Kuka ihminen kaihojas oivalsikaan, —
    niin vieraasti sulle ne haastoi.

    Maa ruusuja tuoksui, heloitti sää,
    sinä kellarihuoneessa yskit
    Ja muille ne lauloi leivotkin,
    kone kolkko se sulle ryski.

    Kesän istuit, riuduit ja kalpenit,
    tuhat haavetta hukkui sulta.
    Tuli syys. — Jo tuonetar nouti sun
    ja korjasi musta multa.




KUOLINKELLOT.


    Pitkät minuutit ja tunnit
    monta, monta pitkää päivää
    tehtahassa aamust' iltaan
    luona koneen ryskiväisen
    istuu kalvas, kaunis neito
    rinta tuskan liekkilöissä,
    sydän kivun kipinöissä. —
    Kuule, kuolinkellot soi.

    Istuu neito koneen luona,
    mieli karkais kukkamaille,
    taivahille aatteen lento
    houkuttaisi, jospa saisi
    hieman, hieman levähdystä,
    mutta ei, ne ryskää, ulvoo,
    kiljuu, karjuu, repii, raivoo
    tehtaan koneet aamust' iltaan, —
    sielun syvintä se leikkaa. —
    Kuule, kuolinkellot soi.

    Pitkät minuutit ja tunnit
    nuoruudesta elon iltaan
    kaunis neito koneen luona
    elävältä pirstautuu,
    särkyy, murtuu mureniksi. —
    Kuule kuinka elon halki
    kuolinkellot hälle soi.




KAUNIS, KÖYHÄ TYTTÖNEN.


    Kaunis, köyhä tyttönen,
    punaposki, silmä avoin
    eessä konnain katsetten
    värjyt aran kyyhkyn tavoin.

    Pedot ei ne säälikään.
    Toki ollos ulja sielu.
    Lujuuttasi kysytään,
    viekas kurjuuden on nielu.

    Kaunis, köyhä tyttönen,
    ylpeäks' he sua soimaa.
    Kaikki kestä, karaisten
    itseäs' ja tahtos' voimaa.




APURINAINEN.


    Hän vaiheilla tuskan ja pelon
    telineitänsä kiipeilee,
    ja kantaa »ristiä» elon
    ja päässänsä punnitsee:

    »Miks' raskasta kantamusta
    minut luotihin raahaamaan,
    tää mistä on rangaistusta,
    miks' syyttä mä kärsiä saan? —

    Pahe kerran luokseni hiipi,
    lupas päiviä jouteliaan;
    tuo mieltäni kaamoitti, riipi,
    selän sille mä käänsin vaan.

    — Otin köyhän, ah, kuinka mä sainkaan
    kera puuttehen taistella.
    On huolia ollut, ja lainkaan
    valo toivon ei piikoita.

    Hyveen palkka puute nyt oisko
    ja vaiva ja kärsimys.
    Vain konnuus onnea loisko!
    Sekö maailman järjestys?»

    Näin miettien harjalle saakka
    hän kuormansa raahaten vie.
    Surun raskas, painava taakka
    toki vaikeempi kantaa lie.

    Ja vaiheilla tuskan ja pelon
    alas, ylös hän tietään käy.
    Yhä synkkä on taival elon,
    ei toivon tähteä näy.

    Hän kiipee, voimat jo katkee
    ja silmiä hämärtää;
    hän kaatuu, kahlehet ratkee,
    hän kuolon uhriksi jää...




LUUTAMUMMO.


    Luutakimppu harteillaan
    rosokeppi käissä
    mummo tietään tallustaa
    talven pakkassäissä.

    Kuka antaa lantin, kaks' —
    Vuodet eelleen vierii.
    Askeleet käy raskahaks',
    kyynel silmään kierii.

    Ryppy rypyn viereen saa,
    hapset hopeoituu.
    Huoli elon tummentaa,
    vaivaksi se koituu. —

    — Monta päivää vuottelin
    häntä tulemahan. —
    Tullut ei. Jo kuulinkin
    hän vaipui tuonelahan.




ORJAN SUNNUNTAI.


    Niin tuskaiset oli arkipäivät,
    ne otsasta pusersi hien.
    Työ raskas ja lepoa rahdun verran
    ja palkka surkean pien.

    Vain ryysyt ja huoneena kolkko soppi,
    ei ilmaa raitistakaan.
    Ei päivänpaistetta, kukkaiskenttää,
    katu ahdas ja muureja vaan.

    Niin tuskaiset oli arkipäivät,
    melu tehtaassa tappava tuo.
    Ei poskille nouse toivonruusut,
    ne nieli jo kurjuuden vuo.

    Elo orjalle on vaan piina ja tuska,
    ies raudanpainoineen. —
    Lyhyt sunnuntai ohi nuolena kiitää
    taas matka on tehtaaseen.

    Haa, orjalla joskus on lepohetki,
    lyhyt hetkinen sunnuntain.
    Sen kuljen luontohon kukkamaille,
    mut hetken se kestää vain.

    Kuus' kello on iltana sunnuntaisen,
    ja tehtaan kello jo soi,
    yötyöhön kolkkohon kutsuu taas se
    oi, ettei se vaikene oi.

    Lyhyt orjalla tää on lepohetki.
    — Elon karkelot viehättäis,
    mut käsky se kuuluu: työhön, työhön
    jos pois olis, leivättä jäis.

    Sitä työtäkin tekisi riemumielin,
    ja huolensa heittäis pois
    jos joskus vapaata, huoletonta
    elonriemua kokea vois.

    Mut ei, lyhyt sunnuntai pian loppuu,
    ja karkelo katkeaa,
    siks' koskaan ei mieli nousta jaksa
    vaan synkkänä sairastaa.

    Lyhyt sunnuntai, lyhyt päivänpaiste,
    taas tehtaankello jo soi,
    yötyöhön kutsuu se kiiruisesti
    oi ett'ei se vaikene, oi!




HYLJÄTTY.


    Noin olkivuoteella sä pienoinen
    nyt uinaat unta viatonta,
    mut kehtos luona kasvaa tuskien
    ja surun kukkasia monta.

    On äitis elämä kuin synkkä syys
    ja poskillaan on pilvi kalvas
    ja silmää sokaiseepi hämäryys
    ja rinnassa on vaiva valvas.

    Kaikk' inehmoiset mua syyttelee,
    ja yksin nuoruuttani itken. —
    Oi laps' mä luona kurjan kehtosi
    näin vaivan vainiota kitken.

    Oi nuku vaan sä pikku poloinen
    ja vaivu unten valkovyhteen,
    mä huolieni laihon leikkelen
    ja solmin surujeni lyhteen.

    Ja tuntuu kuni aika vitkainen
    tois vaivallani unhonlunta,
    ja kerran kuolis pilkka ihmisten
    — Oi nuku rauhallista unta.




KAATUNUT HEVONEN.


    Hevon kadulle nään mä kaatuneen,
    ei rattaat ne kulje enää.
    Hepo vanha ol'. Kuorma raskas kai
    teki mäessä sille tenää.

    Hepo kaatunut jalkoja liikuttaa,
    ei nousuhun voimat riitä. —
    Yhä muistan sen haikean katsehen,
    kun astelin ohitse siitä.




KURJA YHTEISKUNTA.


    Kurja on jokainen kolkka ja soppi,
    kehnot on elämän perusteet.
    Horjuu kansojen siveysoppi,
    puhkee kukkaset mädänneet.

    Vilppi ja vääryys silmin julkein
    kulkevat, heidän on kaikki maa.
    Kerjurisauvan turvissa kulkein
    saat sinä totuutta puolustaa.

    Yhteiskunta on laho ja mätä,
    myrkkyä kylvää vainon kyy.
    Ulkona, sisällä kasvaa hätä,
    kääpiöks ihminen näivettyy.

    Tarvis on paljon puhdistusta,
    veljet, lokahan hukkuu maa!
    Tarvis suurta on uskallusta.
    Veljet taistohon joutukaa!

    Käykää! Elämän usvaöihin
    veljeystähtönen kimmeltää.
    Tuopa se kutsuu suurihin töihin,
    siksi ei lepohon aikaa jää.




TYÖ.

Mukaelma.


    Työn voimalla tungemme maan sydämeen
    ja mitoinme lakeja taivaan.
    Maa, avaruus meille on avoinna,
    miks' nääntyisimme me vaivaan?
    Työntekijät, etsijät totuuden
    me olla tahdomme, uurtaen
    uran ajalle vastaiselle.
    Me raudan aseeksi taomme,
    talot uljahat, korkeat nostamme,
    tuhat sukkulaa kätemme suistaa.
    Työn mahtava kaiku se seuraa meitä,
    ja luomisen valtava vavistus
    läpi maailman humuna kulkee.

    Te, jotka vain syötte ja nukutte
    te ettekö ääniä kuule?
    Vait! Aallot nousevat hiljalleen,
    me nousemme merenä ylöspäin
    ja myrskyhyn puhkeamme.
    Työn luomisääni se ilmassa soi
    ja teille te rikkaat se huutaa näin:
    haa — yhä te nukkukaatte,
    te kultavuorilla levätkää,
    työn voimat ne nousee ja myllertää.
    Me maailman uudeksi luomme?

    Me aivoilla, raajoilla työskellen
    työnsankarit olla tahdomme!
    Ylös katsehet vastaisuuteen!
    Hei korkeelle aateluuskilpemme
    työn kilpi kirkas ja kunniakas
    sä päivänhelossa välky! —

    Me sadulla, laululla loihtia
    maan kaunihiks' suloksi voimme.
    Kun liikkui taltta ja sivellin,
    kuvat ihanat ilmi me loimme.
    Maan kamaraan lapion iskemme
    sen auralla, kuokalla muokkaamme,
    näin elämän valloitamme —
    ja kuljemme sankkana joukkona työn.

    Te rikkahat teillä on kirkkonne
    niiss' armoa kerjätkäätte! —
    Mut meillä on työ ja sen kunniaks
    me aattehen holvin nostamme,
    sen luona me kumarramme.
    Ja kohtapa halki maailman
    soi uudet hymnit valtavat
    ne raatajain povista kohoo.

    Soi kiitos, kaikuos kaunehin
    työn ylevän kunniaksi.
    Päät paljaiks, työlle te juhlikaa.
    Nyt sävelet suuret jo soimaan! —
    Työ on puhtahin jumalanpalvelus
    työn arvo jo maassa voimaan!




SINNE TIENI KÄY.


    Sinne missä varjot yön
    synkeänä kattaa maan,
    missä palkkana on työn
    puute, nälkä vaan, —
    sinne tieni käy.

    Siellä kova kohtalo
    säälimätön, julma on,
    niinkuin luola asunto,
    tyhjä, valoton.

    Hymy siell' on vainaja,
    mieliä soi tuskan koi.
    Kuuluu itku, voihkina,
    kivun huudot — oi!

    Epätoivo pettymys,
    vallan saa, on musta yö.
    Kasvaa hätä, hämmennys.
    Köyhyys iskut lyö.

    Haavat ah ne kirvelee,
    kiroust' on elo tää! —
    Siteet orjan vangitsee. —
    Vapautt' ei nää.

    Sinne yöhön synkeään
    kalma vain luo varjojaan.
    Ihmiset kuin aaveet nään
    käyvän tuskissaan. —

    Sinne kalman majoille,
    missä toivo sammui pois,
    miss' ei päivyt valkene
    — ah — ken hoivaa taas? —
    Sinne tieni käy?





MIETTEITÄ




GIORDANO BRUNO.


    »Auk' ahdas kammio ja rikki lukot,
    nää muurit valhe pystyttänyt on.
    Pois silmiltä jo sitehet ja tukot,
    mä tahdon pääni nostaa valohon!»

    Näin lausui hän ja rautaoven mursi,
    läks' elon ulappata kyntämään.
    Totuuden valtamerta kiisi pursi,
    ja munkki istui siinä mietteissään.

    Toin toistaan suurempi nous' hyökylaine
    ja purtta vasten kuohujansa löi.
    Mut rintaa painoi lyijynraskas paine,
    kun yöstä päivähän se ikävöi.

    Säteili jalo otsa, silmä hohti,
    kun nous' hän vapautta vaatimaan.
    Hän paavin meuratessa seista tohti
    ja sanat kumpusi nää huuliltaan:

    »Pois kirkon valheopit, dogmit löyhät,
    joit' ompi sommitellut kataluus.
    Ne mielen autioi ja ontot, köyhät
    koht' oomme, ell'ei koita valo uus.

    Pois kuvat helvetin nuo, jotka maalas
    vain uskottavaks' vilppi, viekkaus.
    Jo kyllin kauvan sumun suossa kaalas
    tää kansa, alkakoon jo nousemus.

    Pois hengen kahleet, sitehistä vapaa
    meill' olkoon omantunnon uskonto.
    Jumalaa palvellessa omaa tapaa
    nyt kukin noudatella saakoon jo!

    Ja kunniahan tieteen tulisoihtu,
    se koskaan pettänyt ei tutkijaa.
    Nyt sammuttakaa virvatulten loihty,
    kun valon aurinkoinen sarastaa.

    Ikuisen valon iki-uusi hohto
    taas etehemme tuolta heijastaa.
    Pois kehnot paimenet ja heidän johto,
    yön helmaan ihminen ei kuolla saa.

    Kun aatos kätkettihin ihmisrintaan
    niin luotiin elämää se antamaan.
    Me möisimmekö nyt sen kullan hintaan
    ja vaihtaisimme valtaan, mammonaan.

    Ei! Outona ja suojatonna ennen
    mun käyköön tieni, korkeelle se vie.
    Mä minne kulkenenkin, minne mennen,
    tok' ihanteille uskoton en lie.

    Lyö meri vaahtojas ja kuohu povi,
    kun sankarelon kuuluu kutsumus.
    Nyt aukee vapauden valtaovi
    ja uuden ajan alkaa sarastus.»

    Näin lausui hän ja vastakaiku heikko
    se ajan yöhön hukkui pimeään.
    — Mut kaameana nousi vainon peikko
    »kerettiläistä» tuota syyttämään.

    Tok' on hän tyyni, niinkuin mies sen uskon
    mi vankityrmääkään ei säikähdä. —
    On pyhä taistelo eest' aamuruskon,
    kun ympärillä yö on pimeä. —

    Giordano Brunon vankilaan he telkes,
    mut vapaan hengen kahlita ken voi.
    Ja hälle kirkkaammaksi totuus selkes,
    ja vapahduksen valtalaulu soi.

    Hän tuomittiin, ja roviolle kuolee
    mies Italian suurin, puhtahin.
    Oi kohtaloa julmaa, tuota huolee
    nyt jälkipolvi runsain kyynelin.

    Mut muisto elää kunniakas, pyhä,
    ja elää ikuiset ne ihanteet. —
    Myös meidän kaihomme on kauvas yhä,
    vaikk' edessämme myrskyset on veet.

    On kauvas kaihomme ja innon saamme
    totuutta, oikeutta puoltamaan.
    Me vapaaks' ajatus jo vaatikaamme.
    — Giordano Bruno suott' ei kuollutkaan.




JUHANA HUSSIN MUISTO.


    Kun valhe valtiutta pitää vaan,
    ja vaanii surma ahnain nieluin,
    kun pelkuruutta hyveeks' mainitaan,
    ja ompi aika pienten sieluin,
    oi, silloin suloista on ajatella,
    ett' ompi sankarmieltä, ylevyyttä,
    mi roviolle, puhtahana, syyttä
    käy vakaan miehen uljuudella.

    Kun toisten määränä on mammona,
    ja himoihin jo papit paatuu,
    kun sokaistu on järki kansalta,
    pois heikot totuudesta kaatuu,
    oi, silloin suloista on ajatella,
    ett' elää valkeus kuin öinen vahti,
    ja seisoo horjumatta hengenmahti.
    Tuo suloista on ajatella.

    Kun aatos vapaa synniks' luetaan,
    ja teljetty on tiedon ovet,
    kun mielet matalalla liikkuu vaan,
    ja ahtahasti sykkii povet,
    oi, suloista on silloin ajatella
    sun suuruuttasi, sankaruuttas' oivaa,
    mi kerjännyt ei armoa ja hoivaa
    vaan voitti, kuoli uljuudella.

    Sun roviolle sortovaltius
    ja liekkeihin työns' kansan nähden.
    Sä korkea ja jalo Johan Huss
    kaikk' kärsit aatteittesi tähden,
    mutt urhotyöstäs rohkeasta, tuosta
    jo pian kasvoi seuraajien luku,
    ja läksi kulkemahan kurja suku
    päin valkeutta erheen suosta.




NIIN AINA...


    Tuli »Ihmisen poika» maailmaan
    ja valkeus hänestä hohti.
    Isän tahtoa kansalle julistain
    hän ol' oppaana totuutta kohti.

    Kuul' kansa ja mestarin ympäri
    se silloin kilvaten kulki.
    Kukin rintansa tuskat uskalsi
    kera toisten kertoa julki.

    Ja »Ihmisen poika» hän lohdutti
    ja haasteli lemmen kieltä.
    Hän aikansa erheet paljasti
    ja valaisi sydäntä, mieltä.

    Mut tuostapa joutui kuohuksiin
    ylivallan vartiat ylväät,
    ja kansansa unta suojaamaan
    nous' Kaifaat ne Juudaan pylväät.

    Oli »nimessä Jumalan» vaatimus:
    »hän ristihin naulitkaatte».
    Ja heikkotahtoinen Pilaatus
    myöns': »tuossa on uhrinne, saatte».

    Ja Golgatan kummulle kuolemaan
    meni Juudaan sankari jaloin.
    Mut oppinsa suuri se maahan jäi
    yhä loistaen kirkkahin valoin. —

    Ajan pyörä on pyörinyt eellehen,
    moni syösty on kuolohon uhri,
    monen »mestarin» parhaan seuraajan
    käsiin valtiaat verensä tuhri.

    Ja viha se vieläkin kuohuaa
    tuon kirkon Kaifaan ja Hannaan. —
    Leo Tolstoi eikö juur' parhaillaan
    ole kiroten tuomittu pannaan.

[Runo kirjoitettu silloin, kun Venäjän kirkko antoi
Leo Toistoille pannajulistuksen.]

    Ja tuskinpa, jos niin tarvittais
    olis Pilatuksista puutos.
    Kuin silloin, nytkin ne meuraavat
    vaikk' aika on toinen, se muutos.

    — He meuraa ja voimansa mittaavat,
    ne laskut on virheitä täynnä. —
    He pöyhkeimmillään kaatuvat,
    niin aina on ennenkin käynnä.




NAISELLE.


    Sun päähäsi ennakkoluuloja
    he ahtavat runsahin määrin
    ja järkesi jättävät uinuksiin
    ja johtavat tuntoas väärin.

    He vievät sun kirkkojen pyhättöön
    ja messujen ääreen lumoo
    ja uhaten helvetin tulella
    he vapauskaipuusi kumoo.

    Ja henkesi saatua vangikseen
    sun ottaa he kanssaan työhön,
    kun tahtovat kaiken taannuttaa
    ja kansat upottaa yöhön.

    Kun työmies raatavi päivin, öin
    ja rikkaus yksillä pysyy,
    ja »missä on oikeus, turvallisuus»,
    epätoivossa sorretut kysyy,

    kun rikkahat yksin on vallassa,
    ja mahtavat lakeja säätää,
    kun raaka voima ja kanuunat
    valonsankarit tyrmähän häätää,

    kun paljon, paljon on vääryyttä,
    johon kansat, yksilöt hukkuu,
    sinä aikas' et rientoja ymmärrä,
    sun henkesi raskaasti nukkuu.

    Sinä elelet hurmeessa tuntehen,
    punot pimeyden tummia vöitä.
    Kulet välkkeessä valhevalkeiden
    ja kasvatat kääpiöitä.

    Et nouse urhoja kasvattamaan,
    et sukua suurta jo luomaan,
    joka yhteis-onnea etsisi vaan
    ja kurjien huudot huomaa.

    Sinä nöyryyttä neuvot lapsilles
    ja laitat ruuan ja vaatteet,
    mut' unohdat innon ja uljuuden
    ja kauniit, kantavat aatteet. —

    Mut kerran aika se koittava on,
    kun hautahan vanhat vaipuu,
    ja uusi on nainen nouseva,
    jonka valtahan kaikki taipuu.

    — Pois ennakkoluulojen synkkä ies
    valon henkisen, kirkkaan tieltä.
    Pois horjuva itsetiedottomuus,
    kun kutsumus kysyvi mieltä!

    Se vaativi mieltä ja sydäntä
    se tahtoo taistohon naista.
    Kas, pimeä, kurja on maailma
    ei Jumalan päivyt se paista.

    Mut nähkää, nainen jo valveutuu
    ja katkoo kahlehen inhan.
    Ja voimakas, kasvava edistys
    saa vauhdin uuden ja vinhan.




NAISESTA.


    Nainen alistuva, kärsiväinen,
    taannutettu kautta vuosisatain,
    nainen, jok'ei järkipisaraistaan
    rahtuakaan kehitellä koita
    eikä rohkene ees ajatella
    eikä tutkistella mitään tahdo,
    nainen tuo on edistyksen este.

    Nainen, jok' on olio, ei muuta
    eikä kansalaiseks' mieli kasvaa,
    nainen, joka Saaran lailla yhä
    Abrahamin eessä liehakoipi
    tahi Eevan lailla omenoista,
    syötävistä vainen huolta kantaa
    tietämättä mitään korkeampaa,
    nainen tuo on edistyksen este.

    Nainen, joka täällä elämässä
    arkimielin aina taivaltaapi,
    jonk' on määränpäänä oma hyöty,
    olkoon vaikka vahinko se toisten,
    nainen, itsekäs ja umpisielu,
    nainen tuo on edistyksen este.

    Nainen säätyeron, luokkaedun
    puolustaja itsepäinen, tyly
    tahi sokaisema uskonvimman,
    ase jesuiittein vehkeilyissä
    nainen tuo on edistyksen este.

    Mutta nainen puhdas, päivänpaiste,
    toimekas ja vapaa sielultansa,
    jonk' on mieli avoin aattehille
    totuuden on puolustaja uljas,
    hengen vapauden tunnustaja,
    nainen tuo on ihanteeni aina.

    Edistyksen valpas ompi vahti
    nainen, miettivä ja rakastava.
    Hän on unelmani, ihanteeni. —
    Nouskoon Suomellemme monta moista.




VOI TE RIKKAAT.


    Turvaks riistasaalisten
    loitte lujat vallitukset,
    vankilat ja kapakat.

    Prelaattien suuren lauman
    paikkasitte paimentamaan
    kansaa, tuota vintiötä,
    jonka tyytymätön poru
    teiltä ruokalevot vie.

    Saitte riistaa viljalti,
    rikkautta runsaan auman,
    kultakasat kasvoi vaan.

    — Jatkui yhä vanha loru:
    »täällä köyhät kärsikää». —
    Kapakoissa, vankiloissa
    oli tungos tuskallinen. —
    Rauhaa silmäsitte te.

    Mutta kerran keskiyöllä
    nousi orjalauma sankka,
    raatajien joukko vankka;
    poru taaskin valtas maan,
    ja se jatkuu, vyöryks' kasvaa
    myrskynä jo myllertääpi. —
    Voi te rikkaat, ihan teiltä
    kaikki uni karkaa pois.




TYÖMIEHILLE.


    Pää pystyssä
    ja katsehessa raudan kestävyys
    se miehen käytöstä.

    Ja yksi vaan,
    jonk' eessä kunniata tehtäköön
    se suur' on ihmisyys.

    Pois kullan kumarrus,
    pois nuoleminen sortajaimme jalkain
    ja tästä alkain
    vain tasa-arvo olkoon vaatimus.

    Pää pystyssä
    ei röyhkeästi, mutta arvokkaasti
    ja suorin kielin käyköön haasti.
    Pois sanat verhotut
    ja imartelut hunajaiset,
    työmiesten huulille ne eivät kelpaa.

    Pää pystyhyn
    myös silloinkin kun toiset taipuu.
    Työkansa paljaaks riistetty
    sä uhri järjestelmän julman
    sä tiedä kautta vankilain
    ja kidutusten totuus voittaa,
    ei liehakoitsijain se jälkiä
    oo koskaan kulkenut.

    Pää pystyssä,
    et oikeutta pyytämällä saa
    sen saamiseen on toiset keinot.

    Työkansa Suomenmaan
    sä lausuntosi laske vaakaan,
    kun kaikki verhottu on myrskypilviin,
    ja kasvaa sekasorto, mielivalta,
    jonk' eessä ryömiminen tavaks' tulee.

    Pää pystyhyn
    jok' ainoalla, jota ryysyt verhoo,
    ja jolta koti autioks' on lyöty.
    Jo koittaa täytyvi
    sen tilipäivän, joka sortajalta
    lyö murskaks istuimen ja sijaan nostaa
    lait uudet, pyhän kansanvallan
    tuon ainoon oikeuden tukipylvään.

    Työkansa Suomenmaan
    vuossatain kahlehet sä ratko, katko
    ja voittos voita.
    Yks' vain sun töittes olkoon mitta, määrä:
    Suur ihmisyys.




VASTAA KÖYHÄLISTÖ.


    Yhä vielä odotatko,
    että rikkaat etus vaalii.
    Yhä vielä kumarratko
    luona kurjan ryöstösaaliin.
    Vieläkö sä nöyrin niskoin
    sortajasi kättä nuolet,
    kuljet työlähästi kiskoin
    elos taakan, tuskat, huolet?

    Aika sulta tutkii tuota
    vastaa toki lailla miehen,
    nouse, itsellesi luota
    suoriudu taiston tiehen.
    Nouse, sotisopaan pue,
    rivit kuntoon pian suori.
    Hengen eväät, ota, lue,
    olkoon tahtos' kuni vuori.

    Köyhälistö sanas anna,
    astu kansain veljestyöhön.
    Lippus' korkealla kanna,
    paistakoon se ajan yöhön!




TE UUSI JÄRJESTELMÄ LUOKAA!


    Kun kiskurit kultia kerää
    ja saiturit laskee pennejänsä
    ja »oma etu» kaikille tärkeint' on,
    niin kamala, inha todellisuus
    näin haastavi kieltä lahjomatonta:
    tää järjestelmä ihmiset turmelee,
    se heidät kurjiksi mammonan ritareiksi vihkii
    ja katso: he sielunsa mustan tyhjyyden
    alle loistavan narrikaapun verhoo.
    Ja he helisevin puhein
    sulle kokevat tekeytyä ihmisiksi,
    vaikka siloitetun naamarin takaa
    pedon hampaat esille pilkistää.

    Kun kykyjä lahjakkaimpiakin
    olemisen ankara taistelu
    leipäsoturin surkeaan tehtävään ajaa,
    ja kun ajattelijan tai taiteilijan,
    jok' ol' luotu joutsenlentoa varten
    elo kuorma-aasiksi valjastaa
    niin eikö tämä ole sen häväistystä,
    mik' on ihmisessä jaloa ja suurta
    eikö ole se henkemme ristiinnaulitsemista.

    Kun häikäilemätön keinottelu
    tahi kunniaton ryömiminen
    vie konnia vallan ohjaksiin,
    niin onko niitä järkeväksi katsottava,
    jotka tätä järjestelmää alistumiseliaan tukevat.
    Ei, ne raukoiksi leimata uskallan
    nuo »kiltit» »siivot» kärsimyksen ihmiset,
    jotka kallella päin
    itseltään kaulaa poikki leikata antavat

    Pois raukkamaisuus siis.
    Teille te pilkatut orjat,
    te lyödyt ja häpäistyt,
    teille mä huutaa tahdon:
    Ylös nouskaa jo,
    nouskaa taisteloon ihmisyyden puolesta,
    nouskaa yhteiskuntaa uudistamaan
    ja vanha järjestelmä kumoon lyökää.

    Ylös orjat siis,
    itse te itsenne nostakaa,
    ja teidän nousemuksenne kautta
    koko ihmiskunta terveeksi tulee.
    Ylös kolkon kohtalon orjat
    te vaatikaa ihmisyys arvoonsa,
    te pelastakaa maailman Golgatalta
    pistoista ja purevasta piinasta
    ihmisen pyhin, korkein olemus.
    Te orjat, te luokaa uusi järjestelmä,
    jossa veljeys voidaan toteuttaa
    ja kohottaa ihminen kohti
    ihannetta suurta ja ylevää.




KAVAHDA!


    Kyliltä, kujilta huuto soi
    markkinaromua kauppaillaan.
    Liikkuvat tutut parisniekat
    kukin kiittäen rihkamiaan.

    Salissa herrat huutokauppaa
    ohjelmillaan kilvan käy.
    Kukahan houkka tyhjiä sanoja
    kalliilla hinnalla sieltä ostaa?

    — Karjalan kansa kavahda,
    ettei osalles romuja lankeis!

            Viipurin markkinoilla 1907.




VASTA SILLOIN.


    Jos aatteen puolesta taistelet
    ja tunnuslausees on tieto ja työ
    kera sorretun kansan ryntäilet,
    ett' valkenis köyhien synkkä yö
    ja tunnustusta sa tuosta saat,
    et viel' ole karaistu et.

    Ja jos »porvarit» vainoten huutaa näin:
    »sä turmioks' kansan puuhailet
    sinut parast' ois viedä tyrmähän päin». —
    Et viel' ole karaistu et.

    Mut jos taistelet aatteen puolesta
    ja täytät paikkasi, pois et jää,
    saat kokea kun omista joukoista
    sua koittavat kilvan kivittää
    ja tuotakin tyynenä katselet. —
    Tuo vasta sun karkaisee.




MUINAISUUTTA TUTKIESSA.


    I.

    Mä tutkin kansojen muinais-aikaa
    ja haamuja katselen vuossatojen.
    Ja hautojen yöstä ääniä kaikaa,
    ne kertovat riennoista ihmisien,
    miten taisteli, kesti ne aattehen urhot,
    nuo sankarit tapparan taivahisen,
    eest' oikean, toden ne vertansa vuosi,
    ol' uhrina aikansa pimeyden.

    He luottivat tietoon ja tutkimukseen
    mut' »sokeaan uskohon» koskaan ei.
    Ja paavit nousivat kauhistukseen,
    mut vihdoin tieto se voiton vei.
    He tahtoi katkoa kahlehet orjain,
    »te houritte» arveli tuhannet. —
    Mut' ryhti se nousi jo selkien norjain
    ja laukesi kurjilta kahlehet.

    Mä tutkin kansojen muinais-aikaa,
    verimuistoja mustia murheisna.
    Mä tutkin ja mielessä toivon taikaa
    tuot' tunnen suurta ja armasta,
    Mä luotan lujasti tiedon valtaan,
    joka raivaten tietänsä taistelee,
    Kaikk' esteet väistävi kerta se altaan
    ja valolle väyliä aukaisee.


    II.

    Vanhat tapahtumat uudistuu
    ah, se nähdään joka hetki,
    taantumusta puoltaa moni suu,
    työläst' eespäin ompi retki.

    Taikaluulo, tyhjä jaaritus
    huulilla on naisen, miehen.
    Harvoilla on tahto, innostus
    tähystellä valon tiehen.

    Harvat tietää, ett' on tehtävän
    saanut kukin sukupolvi,
    poistaa kurjuuden ja pimeän,
    muutoin maa on hautaholvi.

    Muutoin valo sammuu kokonaan,
    mieliin hiipii surman peikko.
    Tuot' ei mietitä, se nukkuu vaan
    enemmistö veltto, heikko.

    Ah se koskeepi niin kipeään
    nähdä tiedottomat joukot! —
    Milloin, milloin päivä säteillään
    kirkastaapi kaikki loukot?


    III.

    Työkansa nouse jo sun hetkes lyö,
    nyt sua kutsuu suuri sankartyö.

    Työkansa, miehet, rautakourat vankat
    teit' onhan rivit valtavat ja sankat,
    te miksi haparoitte hajallanne
    ja vierastatte toinen toisianne,
    kun tukenne ois yhteenliittymys
    ja veljeys.

    Työläiset ihanteita etsikää
    ja päivää kohti ponnistelkaa.
    Niin paljon elämä on teille velkaa,
    niin moni teistä osattomaks' jää,
    te nouskaa tukemahan toisianne.

    Työkansa jäntevä ja voimakas
    myös ponnistaos hengen voimias
    sä alta kärsimyksen, puutteen nouse.

    Työkansa nouse jo, sun hetkes' lyö
    nyt sua kutsuu suuri sankartyö!




KUOLEMATON.


    Vuossataiset kulkevat kulkuaan
    ja peittyvi unhoon aikojen vaiheet,
    mut murehen aiheet
    ja tummien tuskien tuiverrukset
    ei koskaan, koskaan ne kuole pois,
    sillä kuolematon
    on murhe.

    Ei kuole se pois
    vaan yhäti liikkuen elämän mailla
    se vaanivan, väjyvän haukan lailla
    ain' iskevi kyntensä sielujen pohjiin
    ja kalvavi repien, runnellen.

    Tuo ikuisten itkujen hengetär
    öin, päivin etsivi uhrejaan.
    Mut sielut hehkuvat, hyvät
    nuo parhaat, intoiset, syvät
    ne hänelle saaliiksi kelpaa vaan. —

    On paljon — ihmiskääpiöitä,
    jotka mietteitä, töitä
    ain mittovat ahtahin aatoksin.
    On paljon maassakin maleksijoita
    jotka ryömii ja tonkii
    kuin myyrät varjossa pimennon,
    ja kaikki ne kurjat kääpiösielut
    ovat turvassa tuskalta, itkultakin. —

    Näen vuossadat kulkevan kulkuaan,
    mut samoina pysyvät ihmiset yhä
    Mi on toiselle pyhä,
    mikä toiselle korkeella päilyy,
    mikä kalliina, suurena säilyy,

    sitä toiset ei jaksa nähdäkään,
    ja toiset sen tomuhun tallais' jos vois,
    sillä itkuista on
    tuo taistelo hengen ja aineen,
    ja siinäpä uhreja alati hukkuu
    alle tuskien laineen...
    Näen jaloja, suuria, kirkkaita sieluja
    kuin tähtiä talvisen yön,
    mut murhe kaikista tuijottaa...

    Oli kerta se aika,
    kun kaunista unta näk' ihmiset.
    He näkivät toivojen rohkeiden
    liki voittoaan varmasti astuvan,
    mut unten taika
    se hälveni pois, ja riutuen kansat
    taas vaipuivat vaivahan, kurjuuteen.

    Mä seison ja katselen miettien,
    kun ryskien kiitävi aikojen pyörä.
    Mut yksi on valtias, mahtava, synkkä...
    Tuo kuolematon
    on murhe.




IVAA.


    Maltu, vanhain neuvoja
    nuori miesi kuule, seuraa.
    Karta ajan aatteita
    villihenget niissä meuraa.

    Marx ja kassalle semminkin
    eivät Suomenmaahan sovi.
    Maltin kautta varmimmin
    täällä virkahan vie ovi.

    Aasi kultasäkkeineen
    kiipee vuoren korkeimmankin
    muista se ja hiljalleen
    kukkarohos kultaa hanki.

    Ihanteet — haa — jätä jo
    usko kertomaani kaskuun,
    muutoin koituu turmio,
    tyhmyrien pääset laskuun.

    Maltti. Astu valtaan. Näin
    tilaisuutt' ei aina satu. —
    Mitäs tuosta jälkeespäin
    joskin jääpi ruma latu.





AJAN KUVIA




AJAN LAULU.


    Ajan hengetär sairas on,
    elämä kansoille kiusaksi muuttuu.
    Päiv' on loistoton,
    ihmiset ihanteita, uskoa puuttuu.

    Ajan hengetär sairastaa,
    tuskainen hällä on sykintä suonen,
    ruumista väristää kylmyys tuonen,
    rinnassa poltto ja avoissa huume,
    silmissä lieskat ja ohimoilla kuume,
    taudin on kamppaus ankara.

    Maata kattavi kalman hämäryys,
    riehuvi verinen sotien soihtu,
    kuollut on rauhan kantelon loihtu,
    sovinnon sävelet ja suvinen sulo,
    laulelen lauhat, välkkehet veen.
    — Sydämen mailla on kulkenut kulo,
    ihminen harhaa murheineen,
    synkkä, synkkä on syys.

    Ajan hengetär taudin vankina makaa,
    elämän siteet ne särkyy ja löyhtyy,
    kaikki henkisesti kituu ja köyhtyy.
    Eläimen viettejä kuohuvi povet,
    auki on hornan ovet

    Villit voimat on irrallaan,
    raakahan mahtihin perustuu valta,
    hengen ylevyys ei kansoja johda,
    ajatuksen siivet on katkaistu,
    unelmat iskuilla ratkaistu,
    taivaalla tähti ei hohda.

    Musta on yö,
    selkäpiitä kaameus riipii.
    Kuolon kellot lyö,
    epätoivo kamala mielihin hiipii.
    Elämän perusteet laihoina horjuu. —
    Kysyen ihmiset toisiinsa tuijottaa:
    »Turma uhkaa, ken sitä torjuu?
    Kärsimys täähän on kamalaa.» —

    Ajan hengetär sairastaa,
    soi väkivallan torvet,
    koi kosti kaikuvat korvet.
    Minnekkä joudumme, siitä on kysymys,
    sekasorto kasvaa, yltyvi hämmennys,
    pelastusta onkohan lainkaan?

    Musta on yö,
    mielistä huokaus nousee:
    Emmehän aikone vaarassa nukkua,
    hävitä, häipyä hornan yöhön,
    mustien aaltojen alle hukkua,
    emmehän epätoivon kuiluhun vaipua,
    tuonelan oikkujen orjaksi taipua. —
    Siksi me nousemme työhön.

                 Syksyllä 1903.




TYÖN LAULU.


    Pois uni, pois,
    valvova aina on valpas.
    Velttous pois.
    tempaa jo huotrasta kalpas,
    hengen kalpa se tahraton.

    Taistohon käy,
    mielen alhaus, rinnan kyy,
    himokin halpa se saastojen syy
    kukista, ainiaks' voita,
    voittajan laulua soita.

    Kasvaos ain',
    keskellä aikaa rikkinäistä
    ehjänä, suurena säily,
    ellös horju ja häily,
    lujitu kohtalos vastasäistä
    toivoen, uskaliain.

    Innolla työhön käy,
    varjele uskosi aattehen voimaan,
    ellös herpoa herjojen soimaan.
    Aattehen valta
    sorronkin alta
    kasvaa ja voittaa,
    aamu kun koittaa.

    Aika jos mustakin lie,
    eessäsi synkeä tie,
    ikuinen on toki hengen herruus,
    voiton se kamppailee.

    Työhön jo käy,
    palvele jaloa ihmisyyttä,
    sortoa estä,
    vainoja kestä,
    heikoille oikeus vaadi,
    lakeja lempeesti laadi,
    veljeys kansan turvaksi luo.

    Olkohon työs'
    johtotähtenä yhteisonni,
    Suomen menestys palkkasi kaunein,
    muistaos tuo!

    Ilminen näin
    nouskosi luomahan uutta aikaa,
    nouse, ja vielä ne vastahan kaikaa
    toivojen laulelmat.

    Nouse, tuhanten yhteistyö
    luo ajan tuskihin huojennusta,
    mielihin intoa, uskallusta, —
    kunnes vapauden kello lyö.

                     Syksyllä 1903.




PIMEYS KATTAA.


    Minne olemme joutuneet,
    kolkko on korpi ja yö on musta.
    Pimeys kattaa manteret, veet,
    ilma soi korppien koikotusta
    käärmehet, lierot,
    kavalat ja kierot
    ihmisiin ottavat asuinpaikan. —
    Minne olemme joutuneet?

    Yö on musta,
    kansa vielä on pimeää
    matona sortajan edessä mankii
    maireena ruoskaa se suutelee.
    Pois on järki paennut
    kadonnut rehtiys suomalaisten.
    Ne liehakoi, tekevät kunniaportit
    joista valheen ja vääryyden antavat sisään käydä
    — Minne olemme joutuneet?

    On niin pimeää,
    liekö aurinko radaltaan horjahtanut,
    vaiko ihmiset näkönsä menettäneet.
    Eivät he näe, eivät ne kuule
    ajatella enään harva osaa,
    puhua ei rohkene kukaan,
    ja valhe kunniaporteista sisään käy.

    Minne olemme joutuneet?
    Kolkko on korpi, musta yö.
    Häpeän kansaani sen naisia, miehiä
    jos teen siinä väärin, niin minua syyttäkää.
    Kovin on pimeää...

                          Keväällä 1003.




KANSAN TUOMIO.


    »Ken uskoo ihanteihin, — lapset vaan
    ja houkat, joit' ei johda järki.
    Tää elo rautainen se iskuillaan
    jo ammoin aattehemme särki.

    Ken antaa alttihiksi itsensä,
    kun riehuu väkivalta, pilkka.
    Ken pyrkii roikkumahan hirressä. —
    Lie tuskin viisas ollut Ilkka.

    Ken kamppailisi vuoksi totuuden,
    hiussuortuvaa ken halkoo veitsin,
    ja onko järkevätä heikkojen
    uhata mahtajaansa peitsin?

    Ja mitä vihdoin kansa onneton
    voi uhmailulla saada aikaan. —
    Jo aik' on järjen käydä johtohon,
    nyt turvaamist' ei »Väinön taikaan».

    Siis selkä notkeeks' vaikka taittukoon
    tää keino pälkähästä päästää.
    Madamme mahtajamme suosioon,
    hän toki silloin suojaa, säästää.

    Näin haastavat he aivan tosissaan
    ja vallan rappusia kiipii. — —
    Mut kansa tätä miettii konnuillaan
    ja tuska sille mieleen hiipii.

    Ja yhä väkivalta meitä lyö,
    ja sydän juron kansan kiehuu.
    Mut hepä lihapatain luona syö
    ja sortajamme eessä liehuu.

    Tuo on niin järkevää, noin asemaa
    he lujaa itsellensä luovat.
    Mut onnen oikkuja ken oivaltaa,
    ne usein pettymystä suovat.

    Niin nytkin, vallan huipulla he on,
    kun suuret tuulet maahan ryntää.
    Taas kansan tahto astuu johtohon,
    ja uusi aika maata kyntää.

    Uus aika tuopi kansan turmion,
    se verikostoin heitä uhkaa.
    Kukistuu kukkulat ja kohta on
    tilalla raunioita, tuhkaa.

    Haa, missä nyt on järjen laskelmat
    ja mammonjumalanne tuki;
    ja missä ivahymyt, ilkunnat,
    jotk' ennen kasvojanne puki?

    Nyt tuomion soi suuri pasuuna
    sen äänt' ei lahjo kullat, raha.
    Mi väärää maassa lie ja alhaista
    se rauhenee kuin tuleen vaha.

               Syksyllä 1904.




RUNEBERGIN MUISTOLLE.


    Paistaa päivä loistavainen halki usvain talvisten
    Luojan voima, kevään voima nousee kirkas, ikuinen.
    Kalpeneepi virvapalot, talven vallat vavahtaa,
    kun se sieltä korkealta katsoo maata matalaa.

    Paista päivä, Luojan päivä, maata hellin silmäillös,
    kaikki halpa mannun alle kätköhönsä häätäös!
    Auta uuteen kukoistukseen metsä valonjanoinen,
    joka huokaa talven yössä, alla kylmäin kinosten. —

    Paljon maass' on maatunutta, mik' ei eloon nousta voi.
    Mont' on riutuvaista puuta, jota jäytää taudin koi.
    Mutta sadat aarnihongat, sankkain saloin petäjät,
    kas ne elpyy sätehistäs. — Suomen korvet heräävät.

    Aarnihonkain alla siellä sykkii sydän mustan maan.
    Elon nesteet pulpahtaapi, korpi kokoo voimiaan.
    Joskin rinteen lepät hauraat tuulen teille varisee,
    toki tuhat uutta vesaa niiden sijaan ylenee.

    Nousee tuhat nuorta vesaa kantain päivää otsallaan. —
    Runouden hengettäret kiiruhtavat soittamaan.
    Kanteloisen kultakielet jumalaisin äänin soi.
    Kohta koko suuri metsä juhlahymnein huminoi.

    Kumma laulu, tenholaulu, kuolematon laulu tuo.
    Kun sen kuulit, sydämmessäs' virkos' innostuksen vuo.
    Miks' oi metsä, miks' ei aina aik' oo suurten laulelmain,
    miksi väliin kätköissäsi laulaa haaskalinnut vain?

    Turha tuot' on kysyäni nyt, kun juhlahymnit soi,
    nyt kun laaja taikalaulu Suomen metsiin huminoi,
    nyt kun paistaa Luojan päivä, päivä kirkas Helmikuun,
    ja nään kuuset kullassansa, hopeassa honkapuun.

    Terve sulle valonpäivä, päivä suurten aatteiden,
    jolloin sankarlaulut kaikuu äärilt' pilvein usvaisten!
    Terve ihanteiden päivä! Astu maahan matalaan!
    Näinpä sulle tervehdykset kaikuu kautta Suomenmaan.

                              Helmik. 5 p. 1904.


SYYS-ORAALLE.


    Leyhyy ilmassa jo syksyn ilvi,
    keltaiseksi riutuu rannan raita.
    Sadekuuroja lyö musta pilvi,
    Jokainen on kylän kuja kaita.
    Taukoo tanhualla karkelo.
    Synkkä syys on jo.

    Mutta kivikkoinen peltorinne
    kätköstänsä orahia luopi.
    Laiho vihannoiva nousee sinne,
    vaikka hyytä syksytär jo tuopi,
    vaikka ympärill' on kuolemaa,
    oras kukoistaa.

    Nousee touvontainta tuhatkunta
    ja ne syksysäässä itää, varttuu,
    nähden toiveikasta sulo-unta,
    kuinka laihoksi he kasvaa, karttuu,
    kunhan koittaa kerran kevät uus,
    suven ihanuus. —

    Kasvaos, oi toivon oras nuori,
    kertoele keväimestä niille,
    joita painaa syksyn sumuvuori,
    joilla silmässä on surun kiille,
    joille pitkä talvi häämöittää,
    jotk' ei päivää nää.

    Nouse oras, vihantana välky,
    pilki pimeässä syksysäässä,
    että silloin, kun ei aalto helky,
    vaan on kaikki lumessa ja jäässä,
    elpyis muistostasi mieli tuo,
    liitäis kevään luo.

                   Syyskuulla 1904.




MYRSKYSSÄ.


    On ilmass' ukkosta ja mustanaan
    nyt taivon täyttää pilvet rankat.
    Hei punalippu ylös hulmumaan
    ja tankoon rautakourat vankat,
    näin myrskyhyn me uljaast' astutaan,
    ja lipun all' on rivit sankat.

    — Ei rauhaan untelohon ihminen
    oo luotu mutta myrskypäihin. —
    Kun totuus poljetahan keinoksi
    vaan pyyteisihin itsekkäihin,
    niin silloin kutsu kuuluu ikuinen:
    et sortua saa päiviin näihin!

    Ei sortua, vaan nousta pystypäin
    kuin vakaa, vankkumaton vuori.
    Nyt taivas leimutkoon ja pirstoiksi
    jo menköhön sen musta kuori!
    — Kun sää taas asettuu, niin meillekin
    on elo toivokas ja nuori.

    Mut jos me unteloina uinuttais',
    niin hukkuisimme kuohuin alle. —
    Hei, kaikki hereille ja hulmumaan
    taas punalippu taivahalle. —
    Sen juurella työn uljas armeija
    luo uuden ajan maailmalle.

                     1905.




KEVÄTPUROILLE.


    Kaikkialla vedet vierii, talven nietos sulaa pois,
    on kuin pienten pisaroiden riemulaulu ilmaan sois.
    Katso kuinka kaikkialta siintää kevään kimallus.
    Ilma ympärillä huokuu: terve, terve vapaus;

    Vierikää te kevätvirrat, paljon teill' on tehtävää,
    teidän mailla liikkuessa uudistuupi luonto tää.
    Kaikkialle kiiruhtakaa, kaikki loukot huuhtokaa,
    loka, saasta, hylkytöyryt, joiden löyhkä kauhistaa.

    Pitkä yö ja pitkä talvi meillä tuhot tehnyt on,
    siks' jo huutaa puhdistusta maamme kurja, onneton.
    Ihmismieliin syöpyi ruoste, inhat voimat tunkihe,
    sieltä nousee hallanhuurut, oi ken torjua vois' ne.

    Tuhannet te pikku purot suurta työtä suorikaa,
    huuhtokaa pois mielten saasta, puhdistakaa Suomenmaa.
    Rientäkää, kas taivahalle nousee armas aurinko,
    siitä pieniin pisaroihin virtaa jättivoimat jo.

    Kaikkialla hehkuu, syttyy, talven nietos sulaa pois,
    on kuin pienten pisaroiden riemulaulu ilmaan sois.
    — Valtavasti rinnassani sydän sykkii, sykkii, lyö,
    ja mä huulin vapisevin kysyn: joko loppuu yö?

                                      1905.




LAKKOPÄIVINÄ.

Kirjoitettu Yleislakon ajalla 1905.


    I.

    30 p. Lokak.

    Yhteiskunta myrskyää,
    kansa nousee tuhatpäinen.
    Kaikki pyörät pysäyttää
    työmiesjoukko, jättiläinen.

    Kaikki pyörät seisomaan,
    työmiesten se ompi tahto.
    Aallot kulkee kulkuaan —
    korkealle lentää vahto.

    Vapaus soi ilmassa,
    nousee uuden ajan aamu.
    Kansa katkoo kahleensa,
    väistyy sorron harmaa haamu.

    Teon tulikukkaset
    esiin puhkee suuret, ylväät.
    Murtuu salvat, estehet,
    kaatuu sorron tukipylväät.

    Orjat paljaiks' riistetyt
    kärsimänsä kohlut kostaa.
    Punalipun puhtaan nyt
    kansa korkealle nostaa.

    Ovet jylhäin vankilain
    taika-iskuin aukeaapi,
    vapauteen ponnahtain
    vankilaumat vaeltaapi.

    Tulta sielut leimuaa. —
    Tuomiota kansa säätää,
    valtapaikat valloittaa,
    konnat niistä alas häätää.

    Kuuluu ryske, rysähdys,
    murtuu pakkovallan pohja.
    Vapaus ja veljeys
    vastaisuuden ompi ohja.

    Kaikki pyörät seisomaan!
    Orjuudest' on tehty lakko.
    Iskekäämme sortajaan,
    sen on alistua pakko.

    Punaliput liehumaan.
    Ylös miehet, naiset innoin!
    Sankareina astutaan
    vapauteen hehkurinnoin.


    II.

    2 p. Marrask.

    »Ihmisarvoon, ihmisarvoon!» kuuluu huuto kautta maan.
    Milloin sana kaunihimpi Suomessamme kuultiinkaan?
    Sana vyöryy lainehena, ken sen taitaa mykistää?
    Ei, se kipunasta syttyi, loimuna jo liekehtää.

    Kauvan kansan hartioita painoi sortajamme ies.
    Nytpä pois se heittäkäämme yksin mielin nainen, mies.
    Pelko pois ja epätoivo, heikkona ken korjuukaan,
    kun on meillä turvattava rauha, onni Suomenmaan.

    Ei! — Nyt kasvot kalpeatkin innon tulta purpuroi,
    Valtavasti sydän lyöpi, hengen säilä salamoi.
    Rikki kenkä, ryysynuttu, niiss' ei mitta miehuuden,
    tasa-arvoisina kunhan käymme eespäin taistellen.

    Ihmis-arvon eestä taistoon. Rivit lujiks' suorikaa.
    Hartiata vasten toinen, käsi kättä puristaa.
    Ilman täyttää veljeshengen suuri, pyhä tuulahdus. —
    Nyt on lyönyt kansan hetki, köyhäin ylösnousemus.


    III.

    6 p. Marrask.

    On paljon kaunista puhuttu,
    en suuria sanoja kummeksu,
    mut nälkä sanoista sammu ei —
    ja rikkahat riistat vei.

    Sanat pois, nyt aika on toiminnan,
    kukin tuokohon uhrin parhaimman.
    Pois sorto ja pyytehet itsekkäät.
    Ylös orjien poljetut päät.

    »Ylös» kaikuvi äänet. Te kuunelkaa.
    Kuka kansaa herjata uskaltaa?
    Te nähkää, kansa se voiton saa,
    uus' huomen jo sarastaa.

    Pois veljesriita ja vainot jo,
    työn, toimen ehto on sovinto.
    Ja kansanvalta te nostakaa,
    jot' ei taideta kukistaa.

    Sanat pois ja köyhille oikeus,
    se Suomen on turva ja pelastus. —
    Maa kallis, kansani kallein myös,
    joko vihdoin loppuvi yös'?

    On paljon kaunista puhuttu,
    en suuria sanoja kummeksu.
    Mut kurjuus niistä ei haihdukaan. —
    Teot luovat onnelaks' maan. — — —

    Miten lie, mä näänköhän aamunkoin,
    vai virvatultako ihannoin;
    kun halki myrskyn ja raivosään
    mä Suomeni päivän nään.




KEVÄÄN KOITTAESSA.


    Kevät puussa, kevät maassa
    runoa on luonnon satu.
    Ihmiskunnalla vain vielä
    kevääseen on raskas latu.

    Paljon pirstottua täällä,
    moni iäks kuihtuu kukka.
    Vasta yhteistyössä puhkee
    toivojemme nuori nukka.

    Koti, yhteiskunnan pohja,
    yksilö sen alkujuuri.
    Nuo kun sopusointuun ehtii,
    silloin nouse rauhan muuri.

    Mutta sitä ennen täytyy
    kuolla pyytehet ne halvat,
    ponnetonna aatteen tieltä
    lahota pois aineen salvat,

    täytyy kestää taisteloita,
    joist' on totuudella voitto. —
    Näättekö, jo taivahalla
    näkyy uuden ajan koitto.

    Kas se sädesäihkyllänsä
    työhön viittoo, kutsuu, kiehtoo,
    mieleen murrettuhun jälleen
    uutta voimaa loihtii, liehtoo.

    Ihmiskunnan kahlehia
    aatteen kevätvehnä katkoo.
    Iksekkyyden siteitänsä
    yksilötkin repii, ratkoo.

    Laajentuupi veljestunne,
    köyhät veljiksi se liittää.
    Aatteen hyväks' joukot raataa.
    Vastais'aika sadon niittää!

    Kodista käy ihmiskuntaan,
    yhteiskuntaan yksilöistä
    uudistuksen luova voima,
    sepä kansat nostaa öistä,

    nostaa valoon, vapauteen
    kevään lempilauleloihin. —
    Tuota miettiessä vallan
    vaipua voi unelmoihin.

                 1906.




KEVÄT-ÄÄNIÄ.


    Suli hanki.
    Meri vanki
    vapaana jo läikkyy.
    Metsiköissä
    viherjöissä
    kultajuovat välkkyy.

    Taivahalta,
    korkealta
    tulvii valovirta.
    Yli tienoon
    helskyy vienoon
    kevättären pirta.

    Kevät keito,
    sorja neito
    kutoo kankaitansa,
    vihantihin
    kukkasihin
    verhoo kumpujansa. — —

    Kevätlehto,
    luonnon kehto
    meitä viehätyttää,
    unten maille,
    loistokkaille
    rinnan kaihot syttää.

    Elon mailla,
    mutkikkailla
    talvi yhä kestää.
    Mutta unta
    ihmiskunta
    näkee keväimestä

    Hehku, loista
    hallat poista
    valo veljeys-aatteen.
    Ylös naiset,
    suomalaiset
    alle punavaatteen.

    Yhteisvoimin,
    tositoimin
    kohoo köyhäin huomen!
    Vapahaksi,
    ihanaksi
    luomme armaan Suomen.

               Keväällä 1906.




ARPA LANKEAA.


    Hetki vain ja arpa lankeaa,
    arpa Suomen kansan kohtaloista.
    Enempikö tuskaa katkeraa,
    vaiko välkkehiä aamun koista
    sorretuille tuopi vastaisuus?
    Siitä arvotaan.

    Hetki suuri voittoon vieköhön!
    Tappiomme onnettuus ois' Suomen.
    Köyhät ihmisarvoon! — Valta ylhäisön
    kun on maassa, eipä koita huomen.
    — Mitä maalle tuopi vastaisuus? —
    Siitä arvataan.

                        Maalisk. 12 p. 1907.




KANSANEDUSKUNNAN KOKOONTUESSA.


    Elä ärsytä Suomen leijonaa
    se seisovi paikallansa.
    Tuliliekein säihkyvät silmät sen. —
    Sä näätkö, valvovi kansa!

    Syvät rivit jo nousevat kuilustaan.
    Vait! Kenpä nyt kansoa parjaa,
    kun leijona jänteret pingoittaa
    ja uhmaten nostavi harjaa.

    Ken tallata uhkaa tahtoa sen
    kavahtain nähdä sen saapi,
    kun leijonan silmät liekehtii
    käden iskuun se ojentaapi. --

    Tule sortaja. Nuolesi tähtäile!
    Ei osu ne! Turha on koitos!
    Kun Suomen on leijona valveillaan,
    vihamiehet se häätävi loitos. —

    Suur leijona sua mä tervehdin,
    noin aina sun seistä on määrä
    ja valvoa, ett'ei valtaa saa
    kotimaassamme halpa ja väärä.

    Suur leijona vartiopaikaltas
    sinä ellös väistykö ikään.
    Tulisilmin Suomea suojaile,
    sit' ett'ei sortane mikään!

    Siis terve! Uhkuva voimas tuo
    ajan uuden enne on varmaan,
    ajan, jolloin veljeys, vapaus
    luo maallemme elämän armaan.

                   22.V.1907.





ELÄMÄN MYRSKYISSÄ




IHMISMERI.


    Ihmismeri myllertää
    kuohuu, kiehuu, vyöryää.
    Syvyys kätköjään tuo esiin,
    taas ne uppoo pohjavesiin.

    Kevyt vaahto pinnalla
    hajoo ilmaan kuplina.
    Muta musta, loka, ryönä
    kiertää pintaa saastavyönä.

    Heittää aalto toisinaan
    ylös helmen piilostaan,
    harvoillepa helmet siintyy,
    valhekupliin katseet kiintyy.

    Ihmismeri myllertää,
    kuohuu, kiehuu, vyöryää. —
    Kuulen kohinata tuimaa,
    katson siihen, päätä huimaa.




MYRSKYSSÄ KULKIJA.


    Mylvivi myrsky,
    hyökyvi hyrsky,
    ulvoen ulappa myllertää.
    Multakin kiehuu,
    rinnassa riehuu
    vaivojen vihuri viimapää.

    Aaltojen teitä
    purttani heitä
    tuuli sä hyökyhyn hurjimpaan.
    Kuoloa silmiin
    katson, ja ilmiin
    tuskani huudot soikoot vaan.

    Aalto ja tuuli
    yksin ne kuuli
    rintani riehut myrskyiset.
    — Lentäissä venhon
    kuoleman tenhon
    kuulen kutsuvat kuiskehet. —

    Rintani vaivat
    lieskahan saivat,
    millä sen liekkejä sammuttais?
    Aaltojen viivan
    allako kilvan
    Ahtolan neitten jos uida sais?

    Elämän hyörre,
    kuohujen pyörre
    vihloen leikkovat sydäntäin.
    Lentäös venho, —
    kuoleman tenho
    väikkyvi alati mielessäin.

    Joutsenen tumman
    nään minä kumman,
    kaartuen kaula se vettä ui.
    — Lujasti ruoriin,
    purjehen nuoriin!
    Hurjaksi tuuli jo tuimistui! —

    Mastoko murtuu,
    käteni turtuu?! —
    Rintani tuskia helpoittaa.
    Kamppailla täällä
    kuoleman säällä
    täähän on suurta ja — kamalaa.

    — Harvoin se tuhlaa
    riemua, juhlaa
    kohtalo saita, se suruja sois.
    Nyt sitä kostan
    lohtua ostan
    vaikka se hinnalta kallista ois.

    Mylvivä myrsky,
    hyökyvä hyrsky
    kuoleman hymniä soittakaa.
    Purteni lennä
    aaltoja ennä,
    tahdon tuskani kuolettaa.




TAISTELIJA.


    Vait, nyt on juhlaa
    on juhlaa ja riemua rinnassain.
    En rahtua tuhlaa
    mä kalliista, suuresta onnestain.

    Ja ainapa, ainapa soisin
    mä laulaa rintani unelmille
    ja eheän riemuni välkkehille
    jos voisin — —

    Olen saapunut kotiin
    nyt jäljestä raskahan harhailun.
    Mä läksin sotiin
    ja hengen taistohon innostuin.
    Ja monta mä taistoa kovaa kestin
    ja monta mä halua halpaa estin. —
    Muut voitin, itseeni kompastuin.

    Niin — maata ja merta
    mä kummia retkiä retkeilin,
    ja uhrasin verta,
    sydänvertani suurihin taistoihin.
    Mä luotin voimahan ikuisehen
    ja tähtäsin valohon, totuutehen,
    muut voitin — itseeni kompastuin.

    Mä pieni ja halpa
    olin tullessa ottelun vaikeimman.
    Jo taipui kalpa,
    mä sokaisin kilpeni kirkkahan.
    — Muut tietänyt ei,
    miks' tummeni silmäini palo.
    Ja minne mun vei
    oman henkeni virvavalo.
    — Mut aateluutta
    ja uskoa uutta
    mä janosin, itkin ja ikävöin,
    sitä etsin toimin ja töin.

    Ja tuskaini öistä
    uus puhtaampi into heräs'
    ja päiväini töistä
    mun mieleni toivoa keräs'
    Kunis säilän ja kilpeni kallihin
    taas uusiksi kirkastin.

    — Olen saapunut kotiin. —
    Niin ehyt ja kirkas on mieleni vaan.
    Ei hukkunut sotiin
    tuo hehku mun rintani riehakkaan.
    Kotikumpuja kalliita taas
    voin huoleti tervehtää.

    Nyt hellien silmä
    syyslehvillä kalpeilla lentää.
    Ja kaunis on ilma,
    ja tanssien pilvet entää.
    Ja kaikki suurta ja sointuisaa,
    on loistava taivas, maa.

    Vait, nyt on juhlaa,
    on juhlaa ja riemua rinnassain.
    En rahtua tuhlaa
    mä kalliista, suuresta onnestain.
    Ja ainapa, ainapa soisin
    mä laulaa rintani unelmille
    ja eheän riemuni välkkehille,
    jos voisin. —

                       1904.




IHANTEET.


    Niin hohtavi taivas, kukkii maa,
    ja välkkyvät kirkkaat veet.
    Ja rintani ovella kolkuttaa
    sulokuiskehin ihanteet.

    Te tulkaa, rintani tenhotkaa
    vuoks' aattehen uhraamaan.
    Minä tahdon uskoa, uskaltaa
    päämäärä kun kaunis on vaan.

    Ja se määrä on orjien vapautus,
    sille rintani sykkäilee. —
    Pois toivoton suruihin sortumus,
    nyt päivyt jo valkenee!




EI ITKEÄ!


    Saako itkeä ihmispolo
    maan mustia murheita noita,
    kun on ristiriitainen olo
    eikä toivojen aamu koita?

    Saako itkeä ihmisen lapsi,
    ilon ruusut kun kalvoi mato
    ja nuorena harmein' hapsi,
    suur' puhkesi surujen sato?

    Saako itkeä ihminen täällä,
    kun unelmat pyhät ja armaat
    sai iskuja inhalla säällä —
    ja eessä on muurit harmaat?

    Saako itkeä ihminen heikko,
    kun aikehet kasva ei töiksi,
    kun hyödyn hirveä peikko
    teki satoja kääpiöiksi?

    Saako itkeä, toinen kun tallaa
    sun pyhintäs lokahan halpaan,
    kun kohtalo henkii hallaa
    ja ystäväs kaatuvat kalpaan?

    Saako itkeä aika kun kiitää
    ja eessä on ehtoopuoli? —
    Kas raskahat pilvet liitää,
    elon taivahan peittää huoli?

    Ei itkeä! Itku on inhaa
    Sitä tehkööt raukat ja heikot.
    Me tahdomme taistoa vinhaa.
    Se on lohtumme siskot, veikot.

    Pois riisumme murhevaatteet,
    ja tahtohon kasvaa teräs. —
    Nyt liikkuu valtavat aatteet,
    jo tuhannet, tuhannet heräs.

    Ei sanoilla, mut tositoimin
    me tahdomme huolet poistaa.
    Ylös työhön jo yhteisvoimin,
    ajan uuden jo aurinko loistaa!

    Ylös työhön, jos huolia se antaa,
    niin aattehen kultamaasta
    miel' ihmisen intoa kantaa,
    ja paina ei ainehen saasta!




SYNNYINSEUTUUN KULKEVA.


    Se humisi, se huokaili
    ja itkuäänin valitti
    tuo synkkä sydänmaa.
    Puut vapisi ja suruisen
    loi metsä kaihon katsehen —
    en voi sit' unhoittaa.

    Nuo töllirähjät matalat
    ja peltotilkut pienoiset,
    tuo suuri hallasuo,
    ja kansa huolten painama
    niin juro, vakaa, ahkera, —
    kenp' unhoittaisi nuo!

    En seutuja noit' unhoita,
    vaan usein illan varjossa
    ne sieluun kangastaa.
    Ja on kuin kutsu kaukaa sois:
    »oi, tullos korven helmaan pois,
    se vain sun rauhoittaa!

    Vain heimolaistes joukossa
    sun paikkasi on taistella
    eest' onnen yhteisen. —
    Sä katso, kuinka taivaan vyö
    on pimeä, ja korven yö
    on syvä, hiljainen.

    Sä louhikoita silmäillös,
    suon raakaa ilmaa henkiös,
    sen toki kestää saat.
    Pois kevyt ilo! Sijaa suo,
    kun puhkee murhelaulun vuo
    ja tuskat voimakkaat! —

    Se humisee, se huokailee. —
    Sun veljes siellä kärsinee,
    niin synkkä ompi yö». —
    — Mä nousen, ylös kiiruhdan
    ja korpehen taas taivallan
    ja taajaan sydän lyö.

    Siell' alkaa jylhä totisuus,
    pois elon pintapuolisuus,
    se pahaa unta vain!
    Jo kauvan kotiin kyynelöin,
    Pois melskehestä ikävöin. —
    Nyt lähtö-innon sain.




TERVEHDYS MERIKOSKELLE.


    Merikosken vaahtopäisen
    ranta kaunis, kaukainen
    sua mailla vierahilla
    aina muistan kaihoten.

    Miten muinen mieltä hurmas
    Oulun vetten uljas vuo,
    Sotkamon ja Hyrynsalmen
    uhkapäiset kuohut nuo.

    Kuinka voittokulkuansa
    kulki kimmeltävät jäät.
    Kiuru lennossansa lauloi:
    nyt on Pohjan keväthäät.

    Kuinka luonas' sydän nuori
    innon huumehesta löi,
    suurta työtä, taisteloa
    mieli kaihos' ikävöi.

    Silloin tuli rintaan syttyi,
    tuli sammuttamaton,
    jolle lauloi kehtovirttä
    vedet Kuhmon, Paltamon.

    Monta unetonta yötä
    tulta tuota vartioin,
    hiivin kosken kaltahalle,
    kyynelsilmin unelmoin.

    — Merikoski kuohuvainen
    nuoren tytön haaveet näit.
    — Tyttö kulki kaukomaille. —
    Koski armas sinne jäit.

    Mutia vielä on kuin kuuluis
    vuolaan virran kuohinaa,
    joka huutaa vapautta,
    hengen valtaa korkeaa.

    Ja mä lausun: soios koski
    yli suuren Suomenmaan
    innostusta, uskallusta
    kansaan kaihon kalpeaan.

    Soios koski vaahtoharja,
    pyhä virta Jumalten
    suurten unten kaunis sarja
    naisten, miesten mielihin.

    Unelmista uljahista
    teot suuret puhkeaa.
    Onnekas ken aikanansa
    unelmoida uskaltaa.

    Sytä tuli taivahainen
    Pohjan impein povihin.
    Anna rintaan nuorukaisten
    vakaa mieli sankarin.

    Ja kun aika vierähtelee
    kansan mieltä kysellen,
    silloin kosken syntysanat
    viittana on jokaisen.

    Näinpä sulle Merikoski
    Karjalassa laulelen,
    konsa kevät maille saa, ja
    sulaa neitos talvinen.

                   Maaliskuulla 1903.




POIS RIUTUMUS!


    Pois riutumus ja vaikerrus
    nyt eteen hurja ponnistus.
    Kas tuolla nousee vuoret ylhät
    niin pyhät jylhät,
    päin korkeutta huimaavaa.
    Te nähkääs, kuinka hohtoisat
    siell' onkaan huiput, kukkulat.
    Hei, sinne suunnatkaa!

    Kuin riento kotkain lentäväin
    meill' olkoon mieli ylöspäin.
    On rintaan luotu halu, huuma
    ja polte kuuma,
    jok' ei voi lepoon hervata.
    Ja tiemme kautta vaarojen
    vain käykään kunhan kaunoinen
    on määrä matkalla.

    Pois riutumus ja vaikerrus
    nyt eteen hurja ponnistus.
    Hei sinne, missä tuulet liehuu,
    ja myrsky riehuu
    ja suuret voimat myllertää.
    Kas siellä alla taivahan
    tuon vapahan ja korkean
    voi elää, hengittää!




HYVÄSTIKSI.


    Mä ennen olin ystäväs
    mua etsit matkain takaa
    ja nyt ei meillä halua
    oo hetkeäkään jakaa.

    Sä »uskossa» oot löytänyt
    sen rauhan tyynen rannan.
    Mä taistohalun ainaisen
    vain povessani kannan.

    Sä ihmis-elon kurjuuden
    näät hiljaa tyytyväisnä.
    Yl' laitojen mä myrskyilen
    kuin meri uhkapäisnä.

    En ymmärrä sun uskoas,
    en dogmein ihannetta
    Mä tahdon elää, hengittää
    vapaana, kahlehetta.

    En povehes voi pilkistää,
    en näe alle pinnan
    Tuo kuolonrauha voiskohan
    jo tyyntää kaihot rinnan?

    En tilaas' tiedä, tiedän vain
    ett' ihanint' on tälleen,
    ain' taistelossa temmeltää
    sortua, nousta jälleen.

    Siks' hyvästi! Sä tyynelään.
    Mä syleilyhyn myrskyn.
    Ja pisarana meressä
    uin kera hyökymyrskyn.




TE MENKÄÄ.


    Te puoliluonteet kehnot, poloiset,
    joit' aate viehättäis', vaan kahlehet
    tapojen vanhain, kehnon seurapiirin
    pidättää luuta punaviirin.

    Teill' epäröiden liikkuu aatokset,
    ja sumuvuori silmien on eessä.
    Koi sydäntänne syö ja askelet
    te taappäin käytte jyrkänteessä.

    Te menkää porvarien joukkioon,
    siell' vuottaa nautinnot ja joutilaisuus.
    Ei teidänlaiset kelpaa taisteloon
    kun kyseessä on urhokkaisuus.




KANKAAN HONKA.


    Suistuu suvi, taittuu talvi,
    vaihtuu hyvät, huonot säät,
    katso hongan kankahalla
    vankkumatta aina näät.

    Lyöpi länsi, iskee itä,
    puree kylmä pohjoinen,
    tutjuttaapi tuulen voima
    oksia ja latvaa sen.

    Suur' on uhka luonnonvoimain
    mutt' on sitkas vanha puu,
    voittosilla ottelee se,
    kunnes tuuli lannistuu.

    Noin se honka kankahalla
    suistumatta juuriltaan
    kestää aikain vaihtehessa
    vihantana ainiaan.

    Niinkuin kankaan aarnihonka
    mieleni myös olkohon
    vankkumatta, vaipumatta,
    kun lyö iskut kohtalon.




KUUSTEN SIIMEKSESSÄ.


    Konsa musta murhe lyö,
    repii tuskan tuulet,
    kasvaa huoli, arkityö,
    kalvaa kateen huulet,
    silloin tempaan kanteleen,
    kuljen kuusten siimekseen.

    Täällä laulu laajaks' saa,
    korkealle karkaa.
    Innon tuli tuudittaa
    sydäntäni arkaa.
    Kuusi heljä huminoi,
    sinitaivas soi ja soi.

    Enpä enään muistakkaan
    kylän kääpiöitä.
    Enkä jouda suremaan
    huolta, arkitöitä.
    Mairemailla unelmain
    kaikuu kummat laulut vain.




ILTAINEN SÄVEL.


    Kuutamo kaunis valuvi vesiin,
    istun koitossa illansuun.
    Tuntehet hellät hiipivät esiin,
    vaivun vienohon haaveiluun.

    Ehyt on onneni, mieleni tyyni,
    ilossa henkeni karkeloi.
    Unhoss' on entiset erheet ja syyni,
    soreat soitot sieluuni soi.

    Soios, soios, harppuni vieno,
    soios kauvaksi yli veen.
    Onneni lanka se on niin hieno,
    sitä mä kosketan hiljalleen.

    Näin minä soitan, ja kuuhuen hohto
    seudun kultahan välkehtii.
    Kuvat ne kulkee, ja mieleni johto
    kummia teitänsä kuljeksii.

    Enkä mä tiedä, miksikä silloin
    kyynelet vierivät poskellein;
    miksikä juuri kun onnesta milloin
    soittaa ja sykkivi sydämein.

    En minä tiedä, miksikä aina
    itku ja ilo on rinnakkain. —
    Soios soittoni, taivahan laina
    vierellä rantojen hohtavain.




PÄIVÄNPAISTEELLE.


    Aatoksissa raskahissa,
    uuvuksissa monta päivää
    olin istunut.
    Kynä yksin seuranani,
    kenkään luokseni ei tullut.
    — Siitä huokailut. —

    Silloin ikkunasta tulvit
    päivänpaiste, riemunhellä.
    Terve armahin!
    Otsaani sä hyväellös,
    kulmiani kultaellos.
    ilost' itkenkin.

    Helohohtos otsaltani
    ajatusten raskaan painon
    nostaa, keventää.
    Hetkinen — ja taasen jälleen
    orpous ja elon kurjuus,
    luokseni mun jää.




MUN TÄYTYY.


    En tiedä, antaisko aatoksen
    kevätpäivihin palata jälleen,
    vai rinnanko riutuvan tyynnyttäis
    ja miettisi: »paras on tälleen».

    Mut kevät ja aika se armainen
    lumohohdolla järjen voittaa,
    taka-ajoilta muistojen säveleet
    niin kummasti mulle soittaa.

    Ne kertoo hetkistä menneistä
    ja ajasta eloni aamun.
    Niin, kenpä se silloin nähnyt ois
    tosi-olojen harmajan haamun.

    Sitä nähnyt en, silloin mä hengitin
    kevätruusujen runsahan sulon. —
    Nyt on toisin, nyt minä kaikessa nään
    syysluonnon kalpean kulon.

    On itkuja elämä ihmisten,
    ken tuskat tutkia taitaa.
    Kas kohtalo iloja antaessaan
    kovin käyttävi mittaa saitaa.

    Ja elämän ankara todellisuus
    taas työhön, toimehen säätää. —
    Mun tahtoa täytyvi pingoittaa...
    sulohaavehet kauuas häätää...




KOHTALO.

Suomennos ADA NEGRI'ltä.


    Ol' ilta myöhä, vuoteelleni hiipi
    yön haamu synkkeä,
    huu — teräskatse, irvistys ne riipi
    mun mieltäni — Kolkon kuulin äänensä:
    »Sun kohtalosi oon.»

    »En sua koskaan heitä impi sorja
    sä kevätajastas
    oot elon-iltaas' kahleitteni orja
    ja aina vaellan sun varjonas.»
    — Mä nyyhkin: armahda!

    Hän viivähti ja virkkoi mulle vastaan:
    »kas rikos, kuolema
    ja tuska tuuti maailmalle lastaan,
    kun synnyit sä, surujen kukkana
    siks' kov' on kohtalos!»

    Mä rynnistin: »oi toivon ääntä vainen
    mun kaihoo rintani!
    Mä maistaa tahdon mit' on riemu mainen
    ja neron, valon suudelma. Mua kutsuvi
    nuor', rikas elämä.»

    Hän lausui: »vuodattaa ken sydänvertaan
    se laulut parhaat luo.
    Ja surun syleilystä monta kertaa
    ken nousee, muita suurempi on tuo.»
    — Mä virkoin: »luoksen jää».





NUORILLE TOVEREILLE!




VALITSE.


    Nuorukainen valitse
    kumman tahdot:
    pohjaveden syvyyksien aarteet
    vaiko vahdot,
    kuplat haihtuvaiset
    päällä elon suuren
    valtameren.

    Nuorukainen valitse
    kumpi parhain:
    elonmatka tyyni, vaiko
    kuolo varhain
    eestä aatteen, surmattuna
    inhan sortomahdin
    miekan terin.

    Nuorukainen valitse
    sankar'elo
    köyhän taistelijan,
    tahi velo
    elämältä halpa lepo
    päällä narrimaisen
    keinottelun luomain
    kultakasain.

    Nuorukainen valitse
    valta aineen
    maahan maatuvainen
    tahi maineen
    uljas, jalo
    sankar-elämä.
    — Nuorukainen valitse!




UUDEN AJAN AIRUEILLE.


    He monta kertaa ennen
    on kansaa pettäneet,
    ja palkaks aikain mennen
    sai kansa kyyneleet.

    He lupas paljon aina,
    vain kahleet kansa sai,
    nuo raskaat, eikö paina,
    ja kansa herää kai.

    Niin luulis, mutta jälleen
    he tuhlaa valheitaan,
    kansalle riistämälleen
    taas laatii verkkojaan.

    On heillä summan määrä
    vain loisto, mahtavuus
    ja toisten etu väärä,
    nautinto, joutiluus.

    Mut kansa hujan, hajan
    kuin sokko haparoi.
    Koittoa uuden ajan
    vain harvat nähdä voi.

    Airueet aamun koiton
    nyt teitä tarvitaan,
    alkavan aatteen voiton
    eest' tarmoin toimimaan.

    Te paljastakaa valheet
    ja totta puoltakaa,
    kukistain juonet alheet
    ja pelastakaa maa.

    Te kansa pelastakaa
    petoksen kuilusta.
    Se vielä maassa makaa
    vaan koht' on nouseva!

    Te pimeys, tuo kipein
    jo täältä luokaa pois,
    he ett' ei kielin lipein
    sokaista kansaa vois.

    Te nuoret, joille aate
    ylevä kangastaa,
    ihanteen punavaate
    korkeelle nostakaa!




KIRJOTA KILPEES!


    Kirjota kilpees, toveri nuori:
    »vapaiksi orjat», ja riennä,
    taistele vankkana niinkuin vuori,
    kansasi murhetta liennä.

    Korkeella toveri kilpesi kanna,
    tahratta eespäin vie se.
    Tinkivät! — Hituista pois elä anna!
    Kunniakasta on tie se.

    Kirjota kilpees, valitse ura,
    määrähän uurtaa se koita.
    Ellös alkamaas kesken purra,
    köyhille voittoja voita!




KAPINOITSIJOILLE.


    Terve teille, jotka kapinoitte
    vastaan aatossuuntaa kehnoa,
    joka toiset täällä orjiks' painaa,
    tukee sortovaltaa yläluokan.

    Terve teille, jotka kysytte:
    mikä oikeus on toisten täällä
    kukat niittää kansan kärsiessä,
    mikä oikeus on toisten yksin
    elon päivänpuolla lämmitellä,
    veljein värjyessä pakkasessa.

    Terve teille, jotka kapinoitte
    pappein pimitystä inhaa vastaan.
    Kapinoikaa, että vanha laulu
    »täällä kärsikää, suo palkan taivas»
    vihdoin vaikenee ja hyödylliseen työhön
    komennetaan prelaattien lauma.

    Terve teille, jotka kapinoitte,
    aivokopat ahtaat tuuletatte,
    että uutta valoa ja ilmaa
    hengen ikkunoista sisään virtaa.




NUORISON KESKELLÄ.


    Nään nuorisojoukon intoisen,
    on hehkua katselussa.
    Puna kaino poskia varjostaa,
    sydän kumpuvi kukkasissa.

    Te nuoret uskotte aatteeseen,
    te juhlitte toiverinnoin.
    Te tahdotte poistaa kurjuuden
    ja päivähän päästä innoin.

    Te nuoret, teihin mä silmäilen
    kun kevähän ensi koittoon.
    Mä tiedän: toivoni kauneimmat
    käy teidän työstänne voittoon.

    Mä tiedän, sen mitä parhainta
    ajan henki on kuiskinut teille,
    se on johtanut teitä astumaan
    jalon aattehen askeleille.

    Mä tiedän, rintanne pohjassa
    soi sävelet lemmen taijan,
    sovun, yhteishengen kuiskehet
    ja toivehet vastais-aian —

    Nään nuorisojoukon intoisen,
    on hehkua katsehissa.
    Puna kaino poskia varjostaa,
    sydän kumpuvi kukkasissa.

    Mä katson ja mulla rinnassa
    niin hellästi värähtääpi.
    Ja kun minä poistun, rintaani
    jotain hyvää, lämmintä jääpi.




ELÄMÄN TAISTELOON.


    I.

    VALA.

    On kevätpäivä. Meren aava selkä
    jääkahleistansa vapahana välkkyy,
    ja riehakasti ulapalla kiitää
    nuo aallot vaahtoharjaiset ja uljaat.
    — Mutt' hiljallensa tyyntyy vauhti vauhko,
    ja lepohon jo laineet laskeuupi.

    Siin' illansuussa istuu nuorukainen,
    veen kalvoon kuvastuu sen varsi norja.
    Hän yksin on, pää käteen vajonneena,
    ja katse haaveisena kauvas lentää.
    On kaunis hän. Kas kutrit tuuheaiset,
    kuink' kaartaa otsaa tyyntä, korkeata
    ja kuinka ympäröipi ohimoitaan
    niin hellän lempeä ja vakaa loiste.

    Hän istuu itsekseen, ja on kuin mietteet
    nyt liikkuis' valtavasti mielessänsä.
    — Kas, pään hän nostavi, ja silmissänsä
    nyt leimahtaapi liekki jumalainen.
    Hän mitä miettinee? Miks' sävy kasvoin
    on jännitetty, totinen ja luja?

    Hän ylös kavahtaa ja puhkeaapi
    nyt sanat intoiset nää huuliltansa:
    »sen vakuutan mä kautta meren, taivaan,
    sen vannon kautta auringon ja tulen,
    ett' ihanteilleni mä elän, kuolen
    ja taivas kostakoon jos tehnen toisin».

    Hän lausui näin ja vaikeni ja istui, —
    niin viipyi rantamalla yöhön myöhään.
    Ja illan hämärään kun seutu hukkui
    hän vihdoin kotiin nähtiin palaavaksi.


    II.

    IMMEN LUONA.

    On nuorukainen luona impyen
    tuon valittunsa, jota lempii.
    He kuiskii tuntehista sydämen
    ja armastellen toistaan hempii.

    Mutt' sulho syleilyssä neitonsa
    luo silmät hänehen ja haastaa:
    »Oon onnekas, mut oi! en unhoita
    ett' onnettomuus muita raastaa.

    En kärsimystä unhoittaa mä voi,
    sen nähnyt olen tuhat kertaa.
    Mä kuulin kurjien kun itku soi
    ja tuskalla ei ollut vertaa.

    Näin osattoman katseen suruisen,
    kun loppui työ, ja toivo kuoli.
    Kun unen riisti, valtas' aatoksen
    vain synkkä, harmaa leipähuoli.

    Ah, silloin aattelin mä: 'rintani
    nyt soita pyhää lemmenkieltä,
    ett' toimeni ois' köyhän tueksi,
    ja työni henkis' veljesmieltä.'

    »Ja armas, löysinhän mä sinussa
    myös saman kaihon, saman uskon.
    Kas ihanteemme tuo on korkea:
    uus' aika onnen, aamuruskon.»

    Näin sulho haasteli ja neitonsa
    hän vastauksen riemuin kuuli:
    »Ah, kaksin kaunista on taistella,
    jos tulkoon sees tai vastatuuli!»


    III.

    ÄITI SUUNNAN VIITOITTI.

    Tuo hopeahapsinen vanhus ken
    niin henkevä, kirkassilmäinen? —
    Hän on äiti. — Poikansa hältä kai
    tuon mielen puhtahan sai?

    Kai äiti se istutti aatokset
    pojan mielehen hellät ja lämpöiset?
    Kai äiti se innosti lapsestaan
    toden puolesta taistelemaan?

    Kai äiti se suunnan viitoitti,
    mitä sitten poikanen asteli?
    Ja poika ei äitiä pettävän näy
    vaan varmana tietään käy.

    Tuo äiti, jo hopeahapsinen
    on joutunut haudan partaallen,
    mut vieläkin silmänsä kirkkahat
    pojan kulkua seuraavat.




RAATAJANUORISOLLE.


    Vanhat hautahan horjukoon,
    kuoleman enteet heille jo soittaa.
    — Nuoriso astuos taisteloon,
    sinussa alkava aamu koittaa.

    Pois sumu silmästä, nuorist' ei saa
    pylväitä lainkaan kaatuva aika.
    Eespäin nuoria kannustaa
    veljeys-aatteen tenhova taika.

    Nuoret ei ihanteitansa myy
    helyjen loistoon, kurjahan kultaan,
    vanhoilla kyllä on hävetä syy
    ammoin he vaihtoi aatteensa multaan.

    Taistohon nuoret, kerta ken vain
    tinkii, toistekin tinkii, myöntää.
    Eespäin kellä ei pyrkimys ain!
    vastalaine sen taappäin työntää.

    Taistohon! Lippunne nostakaa
    vartiojoukkona luona sen seisten.
    Vannokaa, siihen ei koskea saa
    iskut sortajain halpojen peisten.

    Raatajanuoriso, pystyhyn pää,
    Orjiksi ei! Se vannokaatte.
    Taistohon! Köyhille kunnes jää
    voitto, ja oikeutenne te saatte.




POIS HYLKÄÄ MALJA.


    Tämä aika sun vaativi kasvattamaan
    jaloks', suureksi tahtosi, tuntos.
    Tämä aika sun vaativi uhraamaan
    isänmaallesi intosi, kuntos.

    Vaan vieläkö raukka sä viipyä voit
    ilomaljojen kurjien luona?
    Sä henkesi hehkunko sammua soit,
    kuin halpa se ois vain kuona.

    Nyt juuri kun tarmoa tarvittais,
    sinä etsitkö huumetta hurjaa?
    Nyt juuri kun kahleita katkoa sait,
    sinä suositko orjuutta kurjaa?

    Sinä maljasi juotko, kun kansamme jo
    väkijuomien orjana huokaa?
    Se raataa, sä tuhlata saatatko,
    kun sillä ei kylliksi ruokaa?

    Noin, nuoriso, noinko sä heikko liet,
    ja pienetkö pyytehes yhä?
    Oi konsa sä huomaat aattehen tiet
    ja kussa on kutsusi pyhä?

    Niin konsapa sumu sun silmistäs
    on poistuva päivän tieltä?
    ja konsapa tuntenet itsessäs
    sinä intoa, urhojen mieltä?

    — Kas silloin maljat sä hylkäät pois
    ja riennät hoivaksi heikon.
    Ja jos kuka kurjana sortunut ois,
    näät hänessä ihmisveikon.

    Mut tuntosi tervehen, nuorekkaan
    sinä uhraat suurehen taistoon.
    Ja turvaat uskoa oikeaan,
    luot tietoa kansasi vaistoon.

    Ja työstäsi jalosta kerran on
    niin kasvava kaunis laiho. —
    Ylös, nuoriso! Tulkosi taistelohon,
    kun maassa on murhe ja kaiho!





JUHLARUNOJA




KUOPION TYÖVÄENTALON VIHKIÄISIIN.

1 P. MARRASK. 1901.


    I.

    Ken nähnyt ompi köyhän miehen surun,
    sen kädet känsäiset ja kehnon nutun.
    Ken tietävi sen niukan leipämurun
    ja arvaapi sen ahdistuksen tutun,
    hän varmaan kylmempi on hyistä hallaa,
    jos heikon oikeutta sortain tallaa.

    Ja ken on tiennyt, miten alle pinnan
    tuon mustan moni kultajyvä vaipuu.
    Ja moni sykähtely nuoren rinnan
    kuin säkene vain hämärähän haipuu,
    hän varmaan kylmä on kuin pohjatuuli,
    jos itkutta sen näki tahi kuuli.

    Ja ken on aavistanut toivottuutta,
    min nääntynehen synkkä silmä näyttää,
    tai nähnyt kuntoa ja tarmokkuutta,
    kun puute matalaisen majan täyttää,
    hän varmaan sydämett' on kokonansa,
    jos tulta tuntene ei rinnassansa,
    jos tult' ei tuntene ja pakoilusta,
    mi ajaa köyhälistön suuren luoksi
    ja vaatii toimintaa ja uhrausta
    vain noiden unhotettuin onnen vuoksi.
    Oi, syttyköön tuo tuli mielten yöhön
    ja nostakoon se tuhansia työhön!

    Nyt aik' on roudan sulaa rinnan suosta
    ja suuren suvipäivän meille koittaa
    ja vuolahitten veljesvirtain juosta
    ja kukkain puhjeta ja lämmön voittaa.
    Jo aik' on katsoa sen kansan puoleen,
    mi on nääntymässä tuskaan, huoleen.


    II.

    Valtava voima on hengen voima,
    konsa se koskena mielihin lyö,
    kalveten kaatuvi sorto ja soima,
    juuretta horjuvi arvoton työ.

    Hengen voima se korkean sielun
    toimiin suurihin innostaa.
    Halpain pelvoksi mittaa se nielun,
    jonneka heikot ne herpoaa.

    Hengen voima se velvoittaapi
    puhdasta lippua kantamaan.
    Työssään ken aatteensa unhoittaapi,
    kuolee kuin autio kaiku vaan.

    Hengen voima se aateliskilven
    sankarin otsahan painaltaa;
    hällä on usko, mi huolien pilven
    päivänpaisteeksi kirkastaa.

    Hengen voima se antaa uskon
    vastais-aikahan parempaan,
    jolloinka hehkulla aamuruskon
    oikeus täyttävi kaiken maan.

    Silloin syömmissä ihmislasten
    asuvi verraton sointuisuus,
    kuuluvi huulilta voimakasten
    rauhan julistus aina uus.

    Valtahan silloin ei astu kukaan
    heikkoa, raukkaa sortaakseen.
    Jokainen ilolla rientää mukaan
    avuksi ollen veljelleen. —

    — Hengen voima jo koskena kulje!
    Tulvana suurena syöksähdä!
    Alheat pyyteet salpaa ja sulje,
    mielet nosta ja virkistä!


    III.

    Nouskohon Suomeni kaikkiin ääriin
    aatteen uljahan linnat
    Heimomme kallihin lunastimeksi
    suokaamme korkeat hinnat.

    Tuokaamme uhria tuhansittain
    kansamme kohottimeksi;
    itsemme työlle vihkikäämme
    ajaksi ainaiseksi.

    Takokaa, takokaa, Suomen sepot,
    ahjossa hiilos kiiltää.
    Ulkona pakkanen uhmailee ja
    heikkojen sydäntä viiltää.

    Lietsoen hehkuu yhäti hiilos,
    elkäämme säästäkö kättä.
    Mies se, ken pajassa paljehtiipi
    helteestä väsähtämättä.

    Aattehen linnoja, ahjoja näitä
    saakoon Suomehen monta!
    Suojatkoot jalot vartiojoukot
    Kansaamme onnetonta!




KUOPION KAUPPA-APULAISYHDISTYKSEN 10-VUOTISJUHLASSA

13 P. MARRASK. 1904.


    I.

    Elämän taivaalla pilvisarjat
    yhtyy ja pirstoiksi hajoo.
    Katsohan patsaat hopeaharjat,
    kuinka ne nousee ja vajoo.

    Elämän taivaalla värit ne vaihtuu,
    tumma valkean voittaa.
    Heleä hohde hetkessä haihtuu —
    konsa se jälleen koittaa.

    Elämän taivaalla mustat on pilvet,
    suuret surujen sumut.
    Kaikkosi riemun kirkkahat kilvet,
    ilojen hurmat ja humut

    Elämän taivaalta ukkoisnuolet
    maisia majoja lyöpi.
    Murtava murhe ja haikeat huolet
    sydäntä jäytää ja syöpi,

    Elämän taivaalla tuulet suuret
    rajusti kulkevat aina.
    Kellä on syvällä sitkeät juuret,
    sit' ei ne maahan paina.

    Ihminen, jaksatko rohkeasti
    kulkea elämän maita?
    Jaksatko kulkea kuoloon asti,
    vaikka on onnetar saita.

    Jaksatko alla tän synkän taivaan,
    lyödessä tuulen vinhan?
    Etkö jo väsy sä maiseen vaivaan
    taistohon elämän inhan.

    Ihminen jaksatko niin kuni kukka
    tuo joka kevättä vuottaa.
    Iskut jos lyö, niin ei peri hukka
    sitä ken valohon luottaa.

    Ihminen, nouse, jos taivas on musta,
    terästä tahtosi pontta!
    Ilman intoa, uskallusta
    ois elo tyhjää ja ontta.

    Ihminen, noin jos luottaen lähdet
    joskin taivas on musta.
    Kerta ne koittaa sullekin tähdet
    antaen lohdutusta.


    II.

    Mik' onkaan sulompaa kuin mielentenho
    tuo, joka syttyy, konsa näköpiiriin
    taas luonto kuviansa piirteieepi.
    Jo silmä kirkastuu ja mieli elpyy
    veen välkkehestä, kumpuin kukkasista
    ja sydänkin taas nuortuvansa tuntee.

    Noin astuttaissa myöskin hengen mailla
    luo heijastusta sieluun kuvasarjat
    niin lumoavan kauniit, luonnonraikkaat
    niin väririkkaat, ihanat ja suuret.
    Kas aatteen mailta sopusoinnun kummut
    ja ihanteiden lehtorannat rakkaat
    sun katsettasi kaihoisata kohtaa.

    Mik' onkaan sulompaa, ja lumottuna
    tuon näyn eessä seisot inehmoinen.
    Ja on kuin näkymätön käsi vetäis
    sun askeleitas Hiljallensa eespäin
    ja ääni kuiskaellen sua kutsuis'
    päämäärään etäisehen samoomahan
    halk' elon autioiden erämaiden.

    Mik' onkaan sulompaa kuin moinen tenho,
    mi johtaa ihanteiden kukkuloille.
    Tie raskas lie ja ponnistusta paljon,
    mut vaikeudet rohkeutta luovat
    ja miesi se, ken matkaltaan ei väisty.

    Mik' onkaan kauniimpaa kuin moinen kulku
    noin konsa sadat samaan määrään pyrkii
    ja veljesmielin rinnatusten ryntää
    toin' toistaan rohkaisten ja kehoitellen —

    — Niin, suloista on konsa näköpiiriin
    uus ihannemaa kaunis heijastaapi.
    Mut kauneinta on konsa inehmoiset
    yön halki sinne askeleitaan suuntaa.


    III.

    Vain valoon, vapautehen
    ja hengen valtakuntaan
    nuo joukot nostaa tahdomme,
    jotk' uinuvat nyt untaan.

    Me tahtoisimme osoittaa
    mi elämän on määrä,
    ja kuinka elo riennoton
    on itsekäs ja väärä.

    Nyt työtä vaatii isänmaa
    ja tulevaisuus Suomen.
    Ken tietää yökö odottaa
    vai uusi, kirkas huomen.

    Pois pikkuhuolet yksilön
    ja yhteishyvä huoleks'.
    Ja se kuin joukoin kannetaan
    niin hupenee se puoleks'.

    Pois ajatusten ahtaus
    ja pienuus näköpiirin,
    kun kokoonnumme ympäri
    tuon valon valtaviirin!

    Ja tarkastakaa joukot myös,
    ett' ei lie rivit heikot,
    vaan jokainen on sankari,
    näin taistoon siskot, veikot.

    Siis eteenpäin, vain taistellen
    on elo ihaninta.
    Ja voitto se on arvokkain
    min kalliiks' nousee hinta.




JUHLARUNO MIKKELIN TYÖVÄENYHDISTYKSEN 15-VUOTISJUHLASSA

13 P. ELOKUUTA 1905.


    I.

    Käy itään, etelään tai pohjan periin,
    maaseudulle tai kaupunkihin kulje,
    näät kaikkialla saman eroituksen
    mi jakaa rikkahat ja köyhälistön,
    suo tuolle etuja ja tälle puutteen,
    tuon loistoon, voimahan ja valtaan nostaa
    ja tämän kurjuutehen painaltaapi.

    Kun kodin kasvatti on rikkaan lapsi,
    niin mieron kiertäjänä köyhä kulkee.
    Kun rikkahalle elon aamu aukee
    ja kukat nuoruuden ne puhkeaapi,
    niin kyyneltyypi köyhän elon taivas. —
    Ja miehuus-ijän taisteloissa vielä
    tie rikkahan vie kultaan, kukoistukseen,
    mut köyhän edessä on synkkä muuri. —

    Ja vihdoin rikkahalla elon ilta
    niin huoleton on lempeä ja lauha,
    vaan ruoturina köyryselkä köyhä
    käy pitäjätä, kunnes korjaa tuoni.

    Sä silmäs aukaise, ja kaikkialla
    on edessäsi eroitus se sama. —
    Sä kysyt: »miksi näin — vai ihmisetkö
    ne toinen toistaan oisi huonompia,
    yks' ylhäiseksi luotu, toinen kurja
    vain kantamahan kahlehia orjan».

    Sä kysyt noin ja etpä ensimmäisnä
    sä vaadi vastausta ongelmahan.
    Sun laillas tuhannet jo ennen tutki
    ja heille vastauskin valmistettiin
    tuo jota soitetahan nytkin korviin.

    Näin lausutaan: »se Jumalan on sääntö
    ja laki ikuinen ja järkkymätön
    niin viisaus se tutkimaton sääsi,
    siks' siihen parast' ompi alistua,
    mut napina ja niskoittelu vainen
    on turhan ihmisluonnon itsekkyyttä,
    mi henkemme vie tyyten perikatoon,
    — se autuas ken täällä tyytyy, kärsii».

    Vuossadat korviimme noin soitettihin
    tok' aina eli epäilijät, jotka
    ei kansaa suostunehet syöksemähän
    tuon sorron orjuutehen, kahlehisin
    vaan oikeutta heikoillekin vaati.

    Niin nousi harvat nuo, ne uraa uursi
    ja veljillensä valon tietä viittoi.
    He vapauden aatteen marttyyreinä
    sai kestää pakkovallan vainon, vihat
    ja kantaa taakan usein raskahimman,
    kun eestä totuuden he taistelivat.
    Mut sankarit ne taisteli, ne kesti,
    ja työnsä hedelmän sai köyhälistö.

    Työn heelmä se on veljeyden oppi,
    mi käskee kaatamahan raja-aidat
    ja poistamahan eroituksen väärän,
    tuon, jok' on kansan kadotus ja surma,
    kun käskijät ja orjat luo se maahan.

    Ken sisko, veli liet sä, mieles avaa
    ja tutki olemuksen salaisuutta
    ja kärsimysten siemen esiin etsi.
    Sä henkes harhailla suo vapahasti
    kas itsekullekinhan oma taival
    on kuljettavaks' suotu, miksi sitten
    ois kytkyessä tarvis tallustella,
    se tapa tuskin sopii ihmiselle.

    Pois vanha virsi siis ja uusi soimaan.
    Nyt kansan pohjakerrokset jo havaa
    ja tasa-arvohon on kulkemassa
    tie joskin jyrkkä lie ja louhikkoinen.

    Ei enää muutamat vaan miljoonat
    on heränneet ja tenhoton on lumo
    mi muinen unehen sai orjalaumat

    On orjat heränneet ja kautta maiden
    he toisillensa veljeskättä tarjoo,
    se rauhanlämpöinen on kädenlyönti
    niin voimakas ja rintaa riemastava.

    Näin veljyet ja siskot liitto luodaan,
    mi ihmisyyden vaatimukset täyttää
    ja tekee lopun vääryydestä maassa,
    se ompi proletaarein veljesliitto.

    Pois vanha virsi siis ja kautta maiden
    halk' idän, etelän ja pohjan kulman
    nyt soikoon vapauden valtalaulu.


    II.

    Ihminen,
    ihminen
    vapaaks' korkeaks' on luotu
    eikä madoks' maan.
    Ilmoihin,
    korkeihin
    aatosten on nousta suotu
    lentoon ioistoisaan.

    Kaukana,
    kaukana
    siintää vetten siniseljät
    saaret kaihojen.
    Lainehet
    tuuloset
    kummun koivahaiset heljät
    soittaa kutsuen.

    Vapaus,
    vapaus
    sua aatellessa aivan
    mieli hurmaantuu.
    Ies pois,
    kenpä vois
    elää alla tuskan, vaivan
    orja vain, ei muu.

    Kutsut soi,
    kutsut soi
    mielet syttyy sankartöihin
    eestä kansan, maan.
    Peikot vaan
    kauhuissaan
    sitois' meitä hornan öihin,
    kuoloon kauheaan.

    Ies pois,
    inha ois
    kestää orjan ikeen kauhu. —
    Nyt se murskataan.
    Tuulet soi,
    huminoi,
    vapauden taiston pauhu
    kaikuu yli maan.

    Kahleita,
    kahleita
    kuulkaa kuinka kalskuttaa ne
    naurain, irvistäin.
    Kytkyet
    rautaiset
    toisten ympäri jo saa ne
    vieden tyrmään päin.

    Taisteluun,
    taisteluun
    sinne miss' on aaltoin hyrske,
    miss' on mustin yö!
    Eteenpäin
    kiirehtäin!
    Valitus ja itkun tyrske
    raukkojen on työ.

    Katkotaan,
    ratkotaan
    toki tyrmän, manan mahdit,
    lyödään estehet.
    Nousemme,
    tietkää se
    niinkuin vapauden vahdit
    uljaat, urhoiset.

    Hetki lyö,
    loppuu yö,
    eteenpäin nyt siskot, veikot
    valoon hulmutaan.
    Aika on
    tuomion,
    vapisten jo hornan peikot
    surmaa aavistaa.


    III.

    Käsityksin, rinnatusten
    luona punavaatteen
    uurahasti toimikaamme
    eestä veljesaatteen.

    Louhikkoa lonkeroista
    raivatkaamme joukoin.
    Suur' on eessä perkaamaton
    pelto veljestoukoin.

    Vasta kun on korvet syvät,
    suokin hallanpesä
    raivattuna, silloin koittaa
    köyhälistön kesä.

    Poistukoon nyt väsymys ja
    epätoivo, pelko.
    Että työ vie määrän päähän
    siit' on meillä selko.

    Toivon kaukorantamalla
    näkyy onnen kuvat,
    jotka veljestyömme kautta
    kerran toteutuvat.

    Käsityksin, rinnatuksin
    raatajain käy retki.
    Eteenpäin, jo kohta lyöpi
    vapautuksen hetki.




JUHLARUNO HELSINGIN PITÄJÄN SUOMELAN KANSAKOULUN 10-VUOTISJUHLAAN

TOUKOKUUSSA 1906.


    I.

    Luonnon kehto
    kotilehto
    soittaa äänin tuttavin.
    Kukkain tertut
    sirkut, kertut
    kutsuu mielin herttaisin.

    Kotoisasti,
    ihanasti
    täällä tuulet leyhkävät.
    Ääntä tätä
    lempeätä
    inehmoinen ymmärrät.

    Kuusten kuiske,
    latvain huiske
    suloist' on kuin suomenkiel',
    kieli oma,
    armas, soma
    lemmekäs kuin äidinmiel'.

    Nouse kaiju,
    lennä raiju
    kahlehitta korkeuteen.
    Suomen kieli,
    Suomen mieli
    juurru kansan sydämeen.

    Valtaa vailla
    näillä mailla
    Väinön kiel' ei olla saa.
    Terve sulle,
    kaihotulle
    Sua kansas' puolustaa.


    II.

    Kuink' usein lentää aatos kauvas vaan
    ja monenlaisen seudun silmä tapaa.
    On uljaat maisemat ja laulujaan
    niin myrskyisiä soittaa tuuli vapaa.

    Ja viehättyypi silloin ihminen
    nyt ilmaretkeilyihin loistokkaisiin.
    Hän elon ongelmata miettien
    nyt etsii selvitystä pulmiin maisiin.

    Mut pysähtyypi kotka lennossaan
    ja valtaa asuakseen peränsijan.
    Myös ihminen, jos elää mielii vaan
    hän työhön ankarahan ryhtyy pian.

    Mut työssä tyhmyys pois ja korkea
    ain olkoon ajatus mi suuntaa ohjaa.
    Työ hapuileva vain on vaivana
    ja tuloksitta hukkuu, vailla pohjaa.

    Ja tehtävä, min vaatii nykyisyys
    se heti suorittakaa käsin varmoin.
    Pois velttous ja mielen hämäryys
    Ja mukaan jokainen nyt täysin tarmoin.

    Ja kun näin käsitämme, aattehen
    me silloin elämähän sovitamme.
    Ja oikeuden voitoks' taistellen
    me uutta aikaa kohti vaellamme.


    III.

    Puolla kansasi kieltä,
    maasi armahan oikeutta,
    elä vieraille valloille horju.
    Elä kumarra inhaa sortajaa,
    vaan kunnolla raivaa ties,
    niin sinua kunnioitetaan.

    Ole suora suomalainen,
    elä salli maassa mitään orjuutta.
    Ja aineen, hengen kahleilla
    jos siskojamme, veljiämme ken sitoa tahtoo,
    niin ollos valmis kahleet katkomaan.

    Nouse jo,
    nouse suorana suomalaisena
    luomaan Suomen vastaisuutta.
    Sitä vaatii nykyisyys!




JUHLARUNO LOIKKALAN TYÖVÄENTALON VIHKIÄISIIN

25 P. JOULUKUUTA 1906.


            ETSIÖS!

    Elämän taival on kehdosta multaan,
    taistoja, tuskia täynnä.
    Tuhannet täällä on turvaten kultaan
    matkansa ainoan käynnä.

    Monet ne päivyttä karttoi ja kaihtoi,
    sortajan aseeksi taipui. —
    Kurja ken aattehen etuihin vaihtoi,
    Yöhön synkkähän haipui.

    Etsiös tähteä elämän yössä!
    Usko huomenen koittoon!
    Köyhien jalossa yhteistyössä
    taistele oikeus voittoon!


          RIVEIHIN!

    Pois halpa veljeskinailu
    ja käsi käteen tartu,
    sä nouse, kasva, varmistu,
    lujaksi, vahvaks' vartu.

    Työkansa! Voimas uinuvat
    nyt taistovalmiiks' suori.
    On sortovallat kauheat,
    niit' ollos vastaan vuori.

    On vaihe maassa valtias,
    sun aik' ei maata unta.
    Häpeään saata sortajas,
    luo uusi yhteiskunta!

    Pois kaikki mikä hämmentää,
    meit' johtakohon aate.
    Riveihin joukot rientäkää,
    Liehumaan punavaate!




RUNO,

VIIPURIN KYLVETTÄJÄIN AMMATTI-OSASTON ENSIMÄISESSÄ
ILTAMASSA 4 P. HELMIK. 1906.


    Me olimme kytketyt kahleisiin,
    oli silmäimme päällä siteet,
    ja sokeina vielä me harhailtiin,
    kunis välkähti kirkkahat kiteet

    Oli päivämme synkkä kuin musta yö,
    kevättoivehet ammoin jo kuoli,
    Ne tappoi raatajan raskas työ
    ja vaivat, tuskat ja huoli.

    Me olimme kytketyt kahleisiin,
    muut kulkivat päivän teitä.
    Me kohtalon alle taivuttiin,
    vaan muistiko kenkään meitä?

    Me »halpaa säätyä» oltiin kai,
    siks' tarpeetont' oli surku.
    Muru pieni se meille riittää sai,
    oli syntiä napina, nurku.

    Me olimme kytketyt kahleisiin. —
    Elon suuruutta, ylevyyttä
    me tiettynä ei, me harhattiin
    ja oltiin orjia syyttä. —

    Mut loppui yö, tuli päivän koi,
    nous' köyhien suuri aika.
    Ja aattehet mielihin päivää loi,
    uus' puhkesi toivojen taika.

    Sai päivyt uus, nous' aurinko
    tasa-arvon ja veljes-uskon.
    Tuhat sidettä silmiltä katkes jo,
    näki ihmiset aamuruskon.

    Ja silloin sanoma meillekin
    lupas onnea, oikeutta.
    Me nousimme katsehin säihkyvin
    päin kevättä, vapautta.

    Me nousimme kahlehet katkomaan.
    — Tää on raatajanaisten hetki. —
    Päämäärähän suurehen, jaloimpaan
    on ylevä yhteisretki.

    Pois pelko ja toivoton sortumus,
    ne toimella karkoitamme.
    Ja eespäin, köyhien oikeus
    ain olkohon oppaanamme.




RUNO OMPELIJATARTEN EDUSTAJAKOKOUKSEEN

VIIPURISSA 12, 13 JA 14 P:NÄ HEINAK. 1906.


      AAMUN ENSI KOITTEHESSA.

    Aamun ensi koittehessa
    ylös olkivuotehelta
    ajaa huikaiseva nälkä.
    Unta silmistänsä torjuin
    nuori hento neito horjuin
    rynnistääpi työhön, työhön,
    kohta konetta jo polkee.
    Kädet liikkuu kuumeisesti.
    Alas, ylös lailla nuolen
    tulineula tietään kiitää. — — —
    Povi tuntee tuskan, huolen. —
    Kone rämisevä julma
    tajua ei surun kieltä.
    Moni kurjan elon pulma
    painaa nuoren tytön mieltä.
    Mutta kuumeen tapaisesti
    koneen rattaat pyörii, pyörii.

    Aamun ensi koittehessa
    kylmään, kolkkoon huone-ilmaan
    neito huokauksen päästää.
    Irvistääpi köyhyys, puute
    huoneen joka sopukasta:
    lattialla olkivuode,
    risatuoli, pöytärähjä,
    vielä vihdoin viimeiseksi
    astioita pari, kolme —
    enempää ei silmä keksi.

    Aamun ensi koittehessa
    jakkarallaan neito siinä
    ompeleepi käsin nopsin. —
    »Ahkerasti, ahkerasti»
    elon kurjan kilpajuoksun
    kuuluu säälimätön käsky.
    Ei se kysy: sairas ootko,
    oisko tarvis levähdystä,
    tahi viihdytystä hieman,
    hoivaa rinnan rohtumihin.
    Ei! Mut yhä teräskielin
    elon kilpalaulu soipi:
    »ahkerasti, ahkerasti
    ratastasi kierrä orja».


      ON KESKIPÄIVÄ.

    Keskipäiv' on loistavainen
    Suviaik' on tullut jo.
    Täällä kolkot muurit kohoo,
    unt' on kukkanurmikko.

    Paistaa päivä, pölypilvet
    ikkunasta sisään lyö.
    Tääll' ei sinilaineet välky,
    kaiho vainen syäntä syö.

    Muurit jylhät, katu kolkko
    täry, rämy rattaiden. —
    Miss' on lintuin liverrykset,
    missä tuuli vilpoinen?

    Kesäpäiv' on, mutta täällä
    piinaksi se koituu vaan. —
    Syksyn äänet sydämessä
    kiertää orja ratastaan.


      ILTA TUMMENEE.

    Kuiva kannikka ja työtä, työtä
    kahlehissa riutumista yhä
    siinä orjattaren osa kurja.
    Ilta tummenee ja vuoteellaan
    miettii hän, miks noin on elo nurja.

    Ilta tummenee ja uupuneen
    unetar jo helmahansa sulkee.
    Kuluu hetket yön, jo kammioon
    oikeuden hengetär nyt kulkee
    nukkuvalle korvaan kuiskuttaa,
    veljeyden sanaa ihanaa.

    Oikeuden valpas hengetär
    sorrettujen sydämihin kylvää
    itsetunnon hyvää siementä...
    Ilta tummenee ja neitonen
    uinuu untaan olkivuotehella.


      VALVEUTUNEENA.

    Päivän tietä pilvet esti,
    riehui kalman peikot.
    Kauvan kärsi, kauvan kesti
    sortajaansa heikot

    Vaan jo valo valistuksen
    täytti sopet, loukot.
    Missä näki aamun uksen,
    sinne ryntäs joukot

    Sitten punalipun alla
    kävi yhteiskulku.
    Tieltä ukkoispauhinalla
    moni murtui sulku.

    Vielä orjain sorto riehuu,
    vaan he päätään nostaa.
    Punavaate missä liehuu
    kohtalonsa he kostaa.
